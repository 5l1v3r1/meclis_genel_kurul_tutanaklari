



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 1’inci
Birleşim
 1
Ekim 2015 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

 İÇİNDEKİLER




I.- BU BİRLEŞİM TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- TBMM Başkanı İsmet
Yılmaz’ın, 25’inci Dönem İkinci Yasama Yılının ve yapılacak seçimin ülkemize ve
milletimize hayırlı olmasını dilediğine ilişkin konuşması 
2.- TBMM Başkanı İsmet Yılmaz’ın, 18/9/2015
tarihinde İzmir Milletvekili Oktay Vural ve 75 milletvekili tarafından Türkiye
Büyük Millet Meclisi Başkanlığına verilen Meclis soruşturması açılmasına
ilişkin önergenin İç Tüzük hükümlerine ve teamüllere göre Genel Kurulun
bilgisine sunulacağına ilişkin konuşması 
3.- TBMM Başkanı İsmet Yılmaz’ın,
Diyarbakır Milletvekili İdris Baluken’in usul görüşmesi üzerinde yaptığı
konuşmasındaki bazı ifadelerine ilişkin konuşması
IV.- SÖYLEVLER
1.- Cumhurbaşkanı Recep
Tayyip Erdoğan’ın, 25’inci Dönem İkinci Yasama Yılı açış konuşması
V.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Türkiye
Cumhuriyeti Anayasası’nın 114’üncü maddesi uyarınca kurulan geçici Bakanlar
Kurulunda görev alan ve bakanlık görevlerinden çekilen Avrupa Birliği Bakanı
Ali Haydar Konca’nın yerine Hatice Beril Dedeoğlu, Kalkınma Bakanı Müslüm
Doğan’ın yerine Mustafa Cüneyd Düzyol’un Anayasa’nın 109 ve 114’üncü maddeleri
gereğince atandıklarına ilişkin tezkeresi (3/20) 
VI.- AÇIKLAMALAR
1.- İzmir Milletvekili Oktay Vural’ın,
18/9/2015 tarihinde Türkiye Büyük Millet Meclisi Başkanlığına verdikleri, dönemin Başbakanı Recep
Tayyip Erdoğan, Başbakan Ahmet Davutoğlu, Başbakan Yardımcısı Beşir Atalay,
Başbakan Yardımcısı Bülent Arınç, İçişleri Bakanı Efkan Ala haklarında Meclis
soruşturması açılmasına ilişkin önergenin Gelen Kâğıtlarda yayınlanarak Genel
Kurulun bilgisine sunulması gerektiğine ilişkin açıklaması 
2.- Adana Milletvekili Meral Danış
Beştaş’ın, HDP milletvekillerine valiler, kaymakamlar ve emniyet müdürlükleri
tarafından gerçekleştirilen hukuk dışı uygulamalar nedeniyle Meclis Başkanı,
Başkanlık Divanı ve milletvekilleri tarafından ortak bir tutum sergilenmesi
gerektiğine ilişkin açıklaması
3.- Adıyaman Milletvekili Ahmet Aydın’ın, 1
Kasım 2015 seçimlerinin hayırlara vesile olmasını temenni ettiğine ve teröre
karşı hep birlikte mücadele edilmesi gerektiğine ilişkin açıklaması
4.- Diyarbakır Milletvekili İdris
Baluken’in, 1 Kasım 2015 seçimlerinin hayırlı olmasını dilediğine ilişkin
açıklaması
5.- İzmir Milletvekili Oktay Vural’ın, 1
Kasım 2015 seçimlerinin hayırlı olmasını dilediğine ilişkin açıklaması
6.- Ankara Milletvekili Levent Gök’ün, 1
Kasım 2015 seçimlerinin hayırlı olmasını dilediğine ilişkin açıklaması
7.- Adıyaman Milletvekili Ahmet Aydın’ın, 1
Kasım 2015 seçimlerinin hayırlı olmasını dilediğine ilişkin açıklaması
VII.- USUL HAKKINDA GÖRÜŞMELER
1.- Anayasa’nın 114’üncü maddesine göre
atanan ve milletvekili olmayan geçici Bakanlar Kurulu üyesi bakanların Birinci
Oturumunun başında ant içmeleri gerekirken Başkanlık tarafından davet
edilmemelerinin ve ant içmeden Genel Kurul salonunda bulunmalarının İç Tüzük ve
Anayasa hükümlerine uygun olup olmadığı hakkında 
VIII.- ANT İÇME 
1.- Anayasa’nın 114’üncü maddesine göre
atanmış bulunan Avrupa Birliği Bakanı Hatice Beril Dedeoğlu ve Kalkınma Bakanı
Mustafa Cüneyd Düzyol’un ant içmesi
IX.- ÖNERİLER
A) Siyasi Parti Grubu Önerileri
1.- AK PARTİ Grubunun, Türkiye Büyük Millet
Meclisinin 2 Ekim 2015 Cuma gününden başlayarak 1 Kasım 2015 Pazar günü
yapılacak 26’ncı dönem milletvekili genel seçimine ilişkin kesin sonuçların
2839 sayılı Milletvekili Seçimi Kanunu’nun 37’nci ve Türkiye Büyük Millet
Meclisi İçtüzüğü’nün 3’üncü maddesine göre Yüksek Seçim Kurulunca Türkiye Radyo
ve Televizyon Kurumu kanallarında ilanını takip eden beşinci gün saat 15.00’te
toplanmak üzere tatile girmesine ilişkin önerisi 
X.- SATAŞMALARA İLİŞKİN KONUŞMALAR
1.- Ankara Milletvekili Sırrı Süreyya
Önder’in, Adıyaman Milletvekili Ahmet Aydın’ın yaptığı açıklaması sırasında
Halkların Demokratik Partisine sataşması nedeniyle konuşması 
XI.- YAZILI SORULAR VE CEVAPLARI
1.- İzmir Milletvekili Tacettin Bayır'ın,
Halkla İlişkiler Binasındaki milletvekili oda sayısının yetersizliğine ve Bahçe
Lokantanın kapatılmasına ilişkin sorusu ve Türkiye Büyük Millet Meclisi Başkan
Vekili Mehmet Naci Bostancı’nın cevabı (7/1) 
2.- İstanbul Milletvekili Mustafa Sezgin
Tanrıkulu'nun, bir vakfa hazine arazisinin tahsisine ilişkin Başbakandan sorusu
ve Maliye Bakanı Mehmet Şimşek’in cevabı (7/9)
3.- İstanbul Milletvekili Mustafa Sezgin
Tanrıkulu'nun, Aile ve Sosyal Politikalar Bakanlığı binasının engellilerin
erişimine uygun olmadığı iddiasına ilişkin Başbakandan sorusu ve Aile ve Sosyal
Politikalar Bakanı Ayşen Gürcan’ın cevabı (7/55)
4.- Mersin Milletvekili Dengir Mir Mehmet
Fırat'ın, Adıyaman'da Sosyal Yardımlaşma ve Dayanışma Vakfı tarafından dağıtılan
yardımlara ilişkin Başbakandan sorusu ve Aile ve Sosyal Politikalar Bakanı
Ayşen Gürcan’ın cevabı (7/77) 
5.- Malatya Milletvekili Veli Ağbaba'nın,
kadınlara yapılan saldırıları önlemeye yönelik çalışmalara ilişkin sorusu ve
Aile ve Sosyal Politikalar Bakanı Ayşen Gürcan’ın cevabı (7/81) 
6.- Mersin Milletvekili Dengir Mir Mehmet
Fırat'ın, Bakanlık tarafından gerçekleştirilen araç kiralamalarına ilişkin
sorusu ve Aile ve Sosyal Politikalar Bakanı Ayşen Gürcan’ın cevabı (7/82) 
7.- İzmir Milletvekili Müslüm Doğan'ın, yol
kusurlarından kaynaklanan trafik kazalarına ilişkin sorusu ve Ulaştırma ve Denizcilik
ve Haberleşme Bakanı Feridun Bilgin’in cevabı (7/114)
8.- İstanbul Milletvekili Eren Erdem'in,
bir gazeteye açılan davalara ilişkin Başbakandan sorusu ve Adalet Bakanı Kenan
İpek’in cevabı (7/122)
9.- İzmir Milletvekili Ali Yiğit'in,
ülkemizde bulunan Suriyeli sığınmacılara ilişkin Başbakandan sorusu ve Başbakan
Yardımcısı Numan Kurtulmuş'un cevabı (7/127)
10.- İstanbul Milletvekili Mustafa Sezgin
Tanrıkulu'nun, 2013-2015 yılları arasında işlenen kadın cinayetlerine ilişkin
Başbakandan sorusu ve Aile ve Sosyal Politikalar Bakanı Ayşen Gürcan’ın cevabı
(7/147) 
11.- İstanbul Milletvekili Mustafa Sezgin
Tanrıkulu'nun, sığınmacı kamplarına ilişkin Başbakandan sorusu ve Başbakan Yardımcısı
Numan Kurtulmuş'un cevabı (7/157)
12.- Şırnak Milletvekili Faysal
Sarıyıldız'ın, Osmaniye 2 No'lu T Tipi Cezaevindeki iki mahkûma keyfi ceza
verildiği iddiasına ilişkin sorusu ve Adalet Bakanı Kenan İpek’in cevabı
(7/162)
13.- İstanbul Milletvekili Mahmut Tanal'ın,
Cumhurbaşkanlığı tarafından yüksek yargı mensuplarına takım elbise diktirildiği
iddiasına ilişkin sorusu ve Adalet Bakanı Kenan İpek’in cevabı (7/165) 
14.- Kocaeli Milletvekili Ali Haydar
Konca'nın, IŞİD tarafından düzenlenen saldırıda yaralanan bir tıp fakültesi
öğrencisinin tutuklanmasına ilişkin sorusu ve Adalet Bakanı Kenan İpek’in
cevabı (7/166) 
15.- Manisa Milletvekili Özgür Özel'in,
mevsimlik tarım işçilerinin sorunlarının çözümüne yönelik yürütülen çalışmalara
ilişkin sorusu ve Aile ve Sosyal Politikalar Bakanı Ayşen Gürcan’ın cevabı
(7/177) 
16.- Hatay Milletvekili Mevlüt Dudu'nun,
son on yılda engelli ve yaşlılara sağlanan evde bakım hizmetlerine ilişkin
sorusu ve Aile ve Sosyal Politikalar Bakanı Ayşen Gürcan’ın cevabı (7/178)
17.- Hatay Milletvekili Mevlüt Dudu'nun,
son on yılda Hatay'da ailelere ve bireylere sağlanan sosyo-ekonomik desteklere
ilişkin sorusu ve Aile ve Sosyal Politikalar Bakanı Ayşen Gürcan’ın cevabı
(7/179)
18.- Hatay Milletvekili Mevlüt Dudu'nun,
son on yılda ülkemizde ailelere ve bireylere sağlanan sosyo-ekonomik desteklere
ilişkin sorusu ve Aile ve Sosyal Politikalar Bakanı Ayşen Gürcan’ın cevabı
(7/180)
19.- Hatay Milletvekili Mevlüt Dudu'nun,
son on yılda Hatay'da engelli ve yaşlılara sağlanan evde bakım hizmetlerine
ilişkin sorusu ve Aile ve Sosyal Politikalar Bakanı Ayşen Gürcan’ın cevabı
(7/181)
20.- Antalya Milletvekili Çetin Osman
Budak'ın, Antalya'nın Güzeloba ilçesindeki Fethi Bayçın Huzurevine ilişkin
sorusu ve Aile ve Sosyal Politikalar Bakanı Ayşen Gürcan’ın cevabı (7/182)
21.- İstanbul Milletvekili Filiz
Kerestecioğlu'nun, göçmen kadınların yaşadıkları sorunlara ilişkin sorusu ve
Aile ve Sosyal Politikalar Bakanı Ayşen Gürcan’ın cevabı (7/183)
22.- İstanbul Milletvekili Filiz
Kerestecioğlu'nun, kadına yönelik şiddete ilişkin sorusu ve Aile ve Sosyal
Politikalar Bakanı Ayşen Gürcan’ın cevabı (7/184)
23.- Bursa Milletvekili Erkan Aydın'ın,
engellilerin toplu taşıma araçlarından ücretsiz yararlanması uygulaması ile
ilgili sorunlara ilişkin sorusu ve Aile ve Sosyal Politikalar Bakanı Ayşen Gürcan’ın
cevabı (7/185)
24.- İzmir Milletvekili Kamil Okyay
Sındır'ın, İzmir'in Bornova ilçesindeki bazı taşınmazlara ve Bornova Kültür
Merkezi Projesi'ne ilişkin sorusu ve Maliye Bakanı Mehmet Şimşek’in cevabı
(7/261)
25.- İstanbul Milletvekili Mustafa Sezgin
Tanrıkulu'nun, Biyogüvenlik Kurulunun GDO'lu ürünlerin ithalatına izin veren kararına
ilişkin Başbakandan sorusu ve Gıda, Tarım ve Hayvancılık Bakanı Kutbettin
Arzu’nun cevabı (7/308) 
26.- İstanbul Milletvekili Garo Paylan'ın,
Kars'ta yapılan bir açıklamaya ilişkin sorusu ve Adalet Bakanı Kenan İpek’in
cevabı (7/392)
27.- İzmir Milletvekili Ahmet Kenan
Tanrıkulu'nun, engelli vatandaşlara yönelik çalışmalara ilişkin sorusu ve Aile
ve Sosyal Politikalar Bakanı Ayşen Gürcan’ın cevabı (7/397) 
28.- Kütahya Milletvekili Alim Işık'ın,
ihracatçı birliklerine üye olan firmaların ödedikleri aidat ve diğer ücretlere
ilişkin sorusu ve Ekonomi Bakanı Nihat Zeybekci’nin cevabı (7/439)
29.- Kayseri Milletvekili Ali Kilci'nin, Güneydoğu
Anadolu Bölgesi'nde yaşanan terör olaylarının ülke ekonomisine olan olumsuz
etkisine ilişkin sorusu ve Ekonomi Bakanı Nihat Zeybekci’nin cevabı (7/440)
30.- Konya Milletvekili Mustafa Hüsnü
Bozkurt'un, gıda mühendisi atamalarına,
- Burdur Milletvekili Mehmet Göker'in,
Göller Bölgesi'nde kuruyan sulak alanlara, 
- İzmir Milletvekili Tacettin Bayır'ın,
Karaburun Yarımadası'ndaki RES yatırımlarının zeytincilik ve keçi
yetiştiriciliğine etkisine,
- İzmir Milletvekili Ahmet Kenan
Tanrıkulu'nun, balıkçılık sektöründe faaliyet gösterenlerin sorunlarına ve
sektöre yönelik desteklere,
İzmir'deki çiftçilerin sorunlarına ve
borçlarının yapılandırılmasına yönelik çalışmalara, 
- Malatya Milletvekili Veli Ağbaba'nın,
kayısı üreticilerinin desteklenmesine,
- Manisa Milletvekili Zeynel Balkız'ın,
Manisa'da don ve dolu felaketleri nedeniyle mağduriyet yaşayan çiftçilere,
- Adana Milletvekili İbrahim Özdiş'in,
Adana'nın Tufanbeyli ilçesine bağlı bir köyde yaşanan hayvan ve insan
ölümlerine, 
İlişkin soruları ve Gıda, Tarım ve
Hayvancılık Bakanı Kutbettin Arzu’nun cevabı (7/456), (7/457), (7/458),
(7/459), (7/460), (7/461), (7/462), (7/463)
31.- Kütahya Milletvekili Alim Işık'ın,
GDO'lu ürün ithalatına ve GDO'lu ürünlerin önlenmesine yönelik çalışmalara
ilişkin sorusu ve Gümrük ve Ticaret Bakanı Cenap Aşcı’nın cevabı (7/464)
32.- İzmir Milletvekili Ahmet Kenan
Tanrıkulu'nun, alışveriş merkezlerinde bazı ürünlerin satışı için yerli
üreticilerden kayıt dışı bedeller talep edildiği iddialarına ilişkin sorusu ve
Gümrük ve Ticaret Bakanı Cenap Aşcı’nın cevabı (7/465)
33.- Mardin Milletvekili Enise Güneyli'nin,
Girmeli Sınır Kapısı'na ilişkin sorusu ve Gümrük ve Ticaret Bakanı Cenap
Aşcı’nın cevabı (7/467)
34.- Ankara Milletvekili Levent Gök'ün, bir
şahısla bağlantılı şirketler hakkında düzenlendiği iddia edilen inceleme
raporuna ilişkin sorusu ve Gümrük ve Ticaret Bakanı Cenap Aşcı’nın cevabı
(7/468)
35.- Kütahya Milletvekili Alim Işık'ın,
Bakanlık bütçesinden seçimlerde harcanmak üzere ek ödenek ayrıldığı iddialarına
ilişkin sorusu ve Aile ve Sosyal Politikalar Bakanı Ayşen Gürcan’ın cevabı
(7/708) 
36.- İstanbul Milletvekili Mustafa Sezgin
Tanrıkulu'nun, eski bakanlara tahsis edilen makam araçlarına ilişkin sorusu ve
Aile ve Sosyal Politikalar Bakanı Ayşen Gürcan’ın cevabı (7/717)
37.- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlarca yapılan kiralamalara
ilişkin sorusu ve Aile ve Sosyal Politikalar Bakanı Ayşen Gürcan’ın cevabı
(7/718)
38.- Kütahya Milletvekili Alim Işık'ın, 25.
Dönem Milletvekilliği Genel Seçimlerinde aday olmak için istifa eden personele
ilişkin sorusu ve Dışişleri Bakanı Feridun Sinirlioğlu’nun cevabı (7/812)
39.- İstanbul Milletvekili Mustafa Sezgin
Tanrıkulu'nun, 2014-2015 yılları arasında sosyal medya paylaşımları nedeniyle
hakkında soruşturma açılan personele ilişkin sorusu ve Dışişleri Bakanı Feridun
Sinirlioğlu’nun cevabı (7/815)
40.- İstanbul Milletvekili Mustafa Sezgin
Tanrıkulu'nun, Bakanlık ile bağlı kurum ve kuruluşlarda görev yapan personelden
maaşında icra takibi ve haciz olanlara ilişkin sorusu ve Dışişleri Bakanı
Feridun Sinirlioğlu’nun cevabı (7/822)
41.- Kütahya Milletvekili Alim Işık'ın, 25.
Dönem Milletvekilliği Genel Seçimlerinde aday olmak için istifa eden personele
ilişkin sorusu ve Ekonomi Bakanı Nihat Zeybekci’nin cevabı (7/825)
42.- İstanbul Milletvekili Mustafa Sezgin
Tanrıkulu'nun, Bakanlık tarafından hizmet binası olarak kullanılmak üzere
kiralanan binalara ilişkin sorusu ve Ekonomi Bakanı Nihat Zeybekci’nin cevabı
(7/826)
43.- İzmir Milletvekili Ahmet Kenan
Tanrıkulu'nun, Bakanlık ile bağlı kurum ve kuruluşlar bünyesinde bulunan
araçlara ilişkin sorusu ve Ekonomi Bakanı Nihat Zeybekci’nin cevabı (7/827) 
44.- Kütahya Milletvekili Alim Işık'ın,
Bakanlık bütçesinden seçimlerde harcanmak üzere ek ödenek ayrıldığı iddialarına
ilişkin sorusu ve Ekonomi Bakanı Nihat Zeybekci’nin cevabı (7/828) 
45.- İstanbul Milletvekili Mustafa Sezgin
Tanrıkulu'nun, 2014-2015 yılları arasında sosyal medya paylaşımları nedeniyle
hakkında soruşturma açılan personele ilişkin sorusu ve Ekonomi Bakanı Nihat
Zeybekci’nin cevabı (7/829)
46.- İzmir Milletvekili Tacettin Bayır'ın,
Bakanlık tarafından gerçekleştirilen kurs ve eğitim seminerlerine ilişkin
sorusu ve Ekonomi Bakanı Nihat Zeybekci’nin cevabı (7/830) 
47.- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlarca gerçekleştirilen ihalelere
ilişkin sorusu ve Ekonomi Bakanı Nihat Zeybekci’nin cevabı (7/832) 
48.- İstanbul Milletvekili Mustafa Sezgin
Tanrıkulu'nun, eski bakanlara tahsis edilen makam araçlarına ilişkin sorusu ve
Ekonomi Bakanı Nihat Zeybekci’nin cevabı (7/833)
49.- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşların bünyesindeki makam araçlarına
ilişkin sorusu ve Ekonomi Bakanı Nihat Zeybekci’nin cevabı (7/834) 
50.- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlarca yapılan kiralamalara
ilişkin sorusu ve Ekonomi Bakanı Nihat Zeybekci’nin cevabı (7/835)
51.- İstanbul Milletvekili Mustafa Sezgin
Tanrıkulu'nun, Bakanlık ile bağlı kurum ve kuruluşlarda görev yapan personelden
maaşında icra takibi ve haciz olanlara ilişkin sorusu ve Ekonomi Bakanı Nihat
Zeybekci’nin cevabı (7/836)
52.- İstanbul Milletvekili Mustafa Sezgin
Tanrıkulu'nun, temsil ve ikram giderlerine ilişkin sorusu ve Ekonomi Bakanı
Nihat Zeybekci’nin cevabı (7/837)
53.- İstanbul Milletvekili Mustafa Sezgin
Tanrıkulu'nun, Bakanlık tarafından gerçekleştirilen gazete ve ikram malzemeleri
alımlarına ilişkin sorusu ve Ekonomi Bakanı Nihat Zeybekci’nin cevabı (7/838) 
54.- İstanbul Milletvekili Mustafa Sezgin
Tanrıkulu'nun, Bakanlık tarafından hizmet binası olarak kullanılmak üzere
kiralanan binalara,
- İzmir Milletvekili Ahmet Kenan
Tanrıkulu'nun, İzmir iline yönelik proje ve yatırımlara,
- Kütahya Milletvekili Alim Işık'ın, 25.
Dönem Milletvekilliği Genel Seçimlerinde aday olmak için istifa eden personele,
Bakanlık bütçesinden seçimlerde harcanmak
üzere ek ödenek ayrıldığı iddialarına,
- İzmir Milletvekili Ahmet Kenan
Tanrıkulu'nun, Bakanlık ile bağlı kurum ve kuruluşlara ait hizmet binası
inşaatı ve tadilatı projelerine, 
Bakanlık ile bağlı kurum ve kuruluşlar
bünyesinde bulunan araçlara,
- İstanbul Milletvekili Mustafa Sezgin
Tanrıkulu'nun, 2014-2015 yılları arasında sosyal medya paylaşımları nedeniyle
hakkında soruşturma açılan personele, 
- İzmir Milletvekili Tacettin Bayır'ın,
Bakanlık tarafından gerçekleştirilen kurs ve eğitim seminerlerine,
İzmir iline yönelik yatırımlara,
- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlarca gerçekleştirilen
ihalelere,
Eski bakanlara tahsis edilen makam
araçlarına,
Bakanlığa bağlı kurum ve kuruluşların
bünyesindeki makam araçlarına,
Bakanlığa bağlı kurum ve kuruluşlarca
yapılan kiralamalara,
Bakanlık ile bağlı kurum ve kuruluşlarda
görev yapan personelden maaşında icra takibi ve haciz olanlara,
Temsil ve ikram giderlerine, 
Bakanlık tarafından gerçekleştirilen gazete
ve ikram malzemeleri alımlarına,
İlişkin soruları ve Gıda, Tarım ve
Hayvancılık Bakanı Kutbettin Arzu’nun cevabı (7/871), (7/872), (7/873),
(7/874), (7/875), (7/876), (7/877), (7/878), (7/879), (7/880), (7/881),
(7/882), (7/883), (7/884), (7/885), (7/886)
55.- Kütahya Milletvekili Alim Işık'ın, 25.
Dönem Milletvekilliği Genel Seçimlerinde aday olmak için istifa eden personele
ilişkin sorusu ve Gümrük ve Ticaret Bakanı Cenap Aşcı’nın cevabı (7/887)
56.- Kütahya Milletvekili Alim Işık'ın,
Bakanlık bütçesinden seçimlerde harcanmak üzere ek ödenek ayrıldığı iddialarına
ilişkin sorusu ve Gümrük ve Ticaret Bakanı Cenap Aşcı’nın cevabı (7/889)
57.- Kütahya Milletvekili Alim Işık'ın, 25.
Dönem Milletvekilliği Genel Seçimlerinde aday olmak için istifa eden personele,
Bakanlığın 2015 yılı bütçesinden yapılacak
harcamalara,
- İstanbul Milletvekili Mustafa Sezgin
Tanrıkulu'nun, Bakanlık tarafından hizmet binası olarak kullanılmak üzere
kiralanan binalara, 
- Kütahya Milletvekili Alim Işık'ın,
Bakanlık bütçesinden seçimlerde harcanmak üzere ek ödenek ayrıldığı
iddialarına, 
- İzmir Milletvekili Ahmet Kenan
Tanrıkulu'nun, İzmir iline yönelik proje ve yatırımlara, 
Bakanlık ile bağlı kurum ve kuruluşlara ait
hizmet binası inşaatı ve tadilatı projelerine, 
Bakanlık ile bağlı kurum ve kuruluşlar
bünyesinde bulunan araçlara,
- İstanbul Milletvekili Mustafa Sezgin
Tanrıkulu'nun, 2014-2015 yılları arasında sosyal medya paylaşımları nedeniyle
hakkında soruşturma açılan personele,
- İzmir Milletvekili Tacettin Bayır'ın,
Bakanlık tarafından gerçekleştirilen kurs ve eğitim seminerlerine, 
İzmir iline yönelik yatırımlara,
- İstanbul Milletvekili Mustafa Sezgin
Tanrıkulu'nun, Bakanlığa bağlı kurum ve kuruluşlarca gerçekleştirilen
ihalelere,
Eski bakanlara tahsis edilen makam
araçlarına,
Bakanlığa bağlı kurum ve kuruluşların
bünyesindeki makam araçlarına,
Bakanlığa bağlı kurum ve kuruluşlarca
yapılan kiralamalara, 
Bakanlık ile bağlı kurum ve kuruluşlarda
görev yapan personelden maaşında icra takibi ve haciz olanlara,
Temsil ve ikram giderlerine, 
- Kütahya Milletvekili Alim Işık'ın,
Türkiye Yazma Eserler Başkanlığının 2015 yılı bütçesinden yapılacak
harcamalara,
Devlet Tiyatroları Genel Müdürlüğünün 2015
yılı bütçesinden yapılacak harcamalara,
Devlet Opera ve Balesi Genel Müdürlüğünün
2015 yılı bütçesinden yapılacak harcamalara, 
Bakanlığın 2014 yılı bütçesinden yapılan
harcamalara,
Türkiye Yazma Eserler Başkanlığının 2014
yılı bütçesinden yapılan harcamalara,
Devlet Tiyatroları Genel Müdürlüğünün 2014
yılı bütçesinden yapılan harcamalara,
Devlet Opera ve Balesi Genel Müdürlüğünün
2014 yılı bütçesinden yapılan harcamalara,
İlişkin soruları ve Kültür ve Turizm Bakanı
Yalçın Topçu’nun cevabı (7/948), (7/949), (7/950), (7/951), (7/952), (7/953),
(7/954), (7/955), (7/956), (7/957), (7/958), (7/959), (7/960), (7/961),
(7/962), (7/963), (7/965), (7/966), (7/967), (7/968), (7/969), (7/970), (7/971)
58.- Malatya Milletvekili Veli Ağbaba'nın,
soru önergelerine ve önergelerin cevaplandırılmasına ilişkin sorusu ve Aile ve
Sosyal Politikalar Bakanı Ayşen Gürcan’ın cevabı (7/1343) 
59.- İzmir Milletvekili Tacettin Bayır'ın,
Kıymetli Eşya Lojistiği ve Borsa Kasa Hizmetine İlişkin Genelgeye ilişkin
sorusu ve Ekonomi Bakanı Nihat Zeybekci’nin cevabı (7/1423)
60.- Malatya Milletvekili Veli Ağbaba'nın,
soru önergelerine ve önergelerin cevaplandırılmasına,
- Uşak Milletvekili Özkan Yalım'ın,
Ağrı'daki şeker fabrikasının kapatılmasına, 
- Balıkesir Milletvekili Ahmet Akın'ın,
domates üreticilerinin firmaların alım politikalarından kaynaklanan
mağduriyetine, 
- Manisa Milletvekili Zeynel Balkız'ın,
domates üreticilerinin ürünlerini satın alan firmalar tarafından uğratıldıkları
zarara ve söz konusu piyasada yaşanan düzenleme ihlallerine, 
- Denizli Milletvekili Kazım Arslan'ın,
Denizli'nin bazı ilçelerindeki tarım alanlarında görülen fare istilasına, 
- İstanbul Milletvekili Mustafa Sezgin
Tanrıkulu'nun, hayvancılık sektörü yem üretimi miktarının yetersizliği ve
maliyetlerin yüksekliğine, 
- Adana Milletvekili İbrahim Özdiş'in,
Adana ilindeki tarımsal üreticilerin IPARD hibe ve destek programlarından
yararlandırılmasına,
- Batman Milletvekili Saadet Becerekli'nin,
Batman'da anız yakma sonucu meydana gelen yangınlara,
- Antalya Milletvekili Hakkı Saruhan
Oluç'un, Üretici Birlikleri Kanunu ile ilgili,
- Batman Milletvekili Ali Atalan'ın, dane
mısırda 2015 yılında çiftçiye ödenecek toplam prime,
- İstanbul Milletvekili Eren Erdem'in,
kırmızı et fiyatındaki artışa ve besicilere yönelik desteklere,
- İstanbul Milletvekili Mahmut Tanal'ın,
veteriner hekim kadrolarına,
- Mardin Milletvekili Mehmet Ali Aslan'ın,
doğu illerinde yaşanan orman yangınlarına yeterli müdahalede bulunulmadığı iddiasına,
- Çanakkale Milletvekili Muharrem Erkek'in,
Çanakkale'deki organik tarım çiftçilerinin destekleme ödemeleriyle ilgili yaşadığı
sorunlara,
- Manisa Milletvekili Mazlum Nurlu'nun,
sözleşmeli tarım uygulamalarında işletmelere karşı çiftçilerin haklarının
korunmasına,
- İstanbul Milletvekili Mehmet
Bekaroğlu'nun, Doğu Karadeniz Bölgesi'nde çay tarımından geçinen ailelerin
mağduriyetine,
- Mersin Milletvekili Aytuğ Atıcı'nın,
Mersin'deki mısır üreticileri için 2014 yılı teşvik primleri tutarına,
- Bursa Milletvekili Orhan Sarıbal'ın,
mülga 1757 sayılı Kanun’a göre kamulaştırılan ancak kamulaştırma bedelleri
maliklerine ödenmeyen arazilere,
- Manisa Milletvekili Mazlum Nurlu'nun,
Manisa ve ilçelerinin afet bölgesi ilan edilmesine ve çiftçilerin zararının
karşılanmasına,
- Aydın Milletvekili Ali Uzunırmak'ın,
sığırlarda görülen çiçek hastalığına,
2003 yılından bu yana ithal edilen tarım
ürünlerine,
- Çanakkale Milletvekili Muharrem Erkek'in,
Çiftçi Kayıt Sistemi'ne giriş yapılamamasından kaynaklanan mağduriyetlere,
- Adana Milletvekili İbrahim Özdiş'in,
tarım işçileri arasındaki kayıt dışılık oranına, 
- Kırklareli Milletvekili Türabi Kayan'ın,
Kırklareli'nde TMO'nun buğday alım merkezlerinin sayısının azalmasına,
- Balıkesir Milletvekili Ahmet Akın'ın,
2002-2014 yılları arasında küçükbaş ve büyükbaş hayvan sayısına ve et
ithalatına,
- İzmir Milletvekili Kamil Okyay Sındır'ın,
kırmızı et piyasası ile ilgili çeşitli hususlara,
- Mersin Milletvekili Aytuğ Atıcı'nın,
mısır taban fiyatının açıklanmasına,
- Konya Milletvekili Mustafa Sait Gönen'in,
mısır alımlarına,
- Denizli Milletvekili Kazım Arslan'ın, su
ürünleri mühendislerinin istihdam sorununa,
- Bilecik Milletvekili Yaşar Tüzün'ün,
Bilecik'teki yoğun kar yağışının yol açtığı zararın tazminine,
- Edirne Milletvekili Erdin Bircan'ın,
Tarım ve Kırsal Kalkınmayı Destekleme Kurumunca desteklenen illere ve verilen
destek miktarlarına,
- Bursa Milletvekili Orhan Sarıbal'ın,
İstanbul Halk Ekmek A.Ş. tarafından üretilen ekmekler ile ilgili,
- Bursa Milletvekili Asiye Kolçak'ın,
sözleşmeli tarımsal üretimde üreticinin korunmasına,
- Manisa Milletvekili Erkan Akçay'ın,
domates üreticilerinin sorunlarına,
Domates üreticilerinin ürünlerinin
satışında yaşadıkları sorunlara,
- İstanbul Milletvekili Emine Beyza Üstün'ün,
Türkiye'deki hububat üretimine,
- Adana Milletvekili Elif Doğan Türkmen'in,
ayçiçek üretimine ve ithalatına,
İlişkin soruları ve Gıda, Tarım ve
Hayvancılık Bakanı Kutbettin Arzu’nun cevabı. (7/1455), (7/1456),(7/1457),
(7/1458), (7/1460), (7/1461), (7/1462), (7/1463), (7/1464), (7/1465), (7/1466),
(7/1467), (7/1468), (7/1469), (7/1470), (7/1471), (7/1472), (7/1473), (7/1474),
(7/1475), (7/1476), (7/1477), (7/1478), (7/1479), (7/1480), (7/1481), (7/1482),
(7/1483), (7/1484), (7/1485), (7/1486), (7/1487), (7/1488), (7/1489), (7/1490),
(7/1491), (7/1492)
1 Ekim 2015 Perşembe
BİRİNCİ OTURUM
Açılma Saati: 15.00
BAŞKAN: İsmet YILMAZ
KÂTİP ÜYELER: Emre KÖPRÜLÜ (Tekirdağ), Fehmi KÜPÇÜ (Bolu)
-----0-----
BAŞKAN – Sayın
milletvekilleri, Türkiye Büyük Millet Meclisinin 25’inci Yasama Döneminin
İkinci Yasama Yılının 1’inci Birleşimini açıyorum.
Toplantı yeter
sayısı vardır, gündeme geçiyoruz.
III.- OTURUM BAŞKANLARININ KONUŞMALARI
1.- TBMM Başkanı İsmet
Yılmaz’ın, 25’inci Dönem İkinci Yasama Yılının ve yapılacak seçimin ülkemize ve
milletimize hayırlı olmasını dilediğine ilişkin konuşması 
BAŞKAN – Sayın
milletvekilleri, değerli konuklar; bugün yüce Meclisimizin yeni yasama yılını
açıyor, sizleri saygıyla selamlıyorum.
Kuruluşundan
bugüne kadar yüce Meclisimizin çatısı altında milletimize hizmet eden başta
Gazi Mustafa Kemal Atatürk olmak üzere yüce Meclisin tüm mensuplarını saygıyla
selamlıyorum. Ayrıca bu ülke için en büyük fedakârlığı yapan aziz şehitlerimize
Allah’tan rahmet, gazilerimize acil şifalar diliyorum.
Yeni yasama
yılını yeni bir seçim süreci içinde açıyoruz. Demokraside millet denetiminin en
somut şekli seçimdir. Milletimizin, bu denetimi bugüne kadar olduğu gibi bundan
sonra da en iyi şekilde yerine getireceğine olan inancım tamdır. Halkımızın
seçime tam olarak katılması millî iradenin Meclise tam olarak yansımasını da
sağlayacaktır. Yapılacak seçimin ülkemize ve milletimize hayırlı olmasını
diliyorum.
Sayın
milletvekilleri, Türkiye Büyük Millet Meclisi, kuruluşundan bugüne kadar aldığı
kararlarla, çıkardığı yasalarla ülkemizin kaderini belirledi. Meclisimiz bugün
de demokrasimizin kalbi ve sorunlarının çözüm adresidir. Demokrasinin,
özgürlüğün, refahın ve huzurun hâkim olduğu güçlü bir Türkiye ortak
hedefimizdir. Milletimizin demokrasi bilinci ve olgunluğu bizim en büyük
güvencemiz ve ilham kaynağımızdır. İktidarı ve muhalefetiyle birlikte tüm
siyasi partilerimizin ülkemizin ekonomik ve siyasi hayatındaki emek ve
katkıları her türlü takdirin üstündedir. Bu Gazi Meclisin mümtaz bir şahsiyeti
ve köklü değerleri vardır. Bu çerçevede, iş birliği ve diyalog kanallarının
açık tutulması, uzlaşı kültürünün geliştirilmesi, demokratik ilkelerin bir
bütün hâlinde hayata geçirilmesi ülkemizin çağdaş uygarlık yolunda atacağı
adımları güçlendirecektir. Sağduyu içinde, milletimizin ortak değerlerine ve
birbirimizin görüşlerine saygı göstererek demokratik kültürün daha da
yerleşmesini sağlamalıyız. Bu itibarla, Türkiye Büyük Millet Meclisinin
saygınlığını ve itibarını yükseltmek dün olduğu gibi bugün de hepimize düşen
öncelikli görev ve sorumluluktur. 
Sayın
milletvekilleri, demokratik yol ve yöntemler çerçevesinde her sorunun
konuşulacağı ve çözüleceği yer bu Meclistir. Bugün ülkemizin öncelikli sorunu
toplumun geleceğine, huzur, barış ve istikrarına karşı en büyük tehdit olan
terördür. İnsanlığa karşı bir suç olan terör ekonomik kalkınmanın da önündeki
en büyük engeldir. Hukuk devleti ilkesinden taviz vermeden, hep birlikte teröre
karşı güçlü ve kararlı bir yaklaşım sergilemeli, milletimizin bekasını her
şeyin üstünde tutmalıyız. Toplumsal barışı koruma ve sürdürme konusunda herkes
üzerine düşen görevi yerine getirmelidir. Millî birlik ve beraberliğimiz bizim
en büyük gücümüzdür. Bir arada, huzur içinde yaşamak için birbirimizi daha çok
anlamalı, birlikte daha çok çalışmalı ve ortak değerlerimizi birlikte
savunmalıyız. Milletimizin de bizden beklentisi budur. Gelecek nesillere
çözülmesi zor sorunlar bırakmak yerine barış ve huzur içerisinde güçlü bir ülke
bırakmak bizlerin en önemli görevidir. Değişen dünya, ülke ve toplum şartlarına
uygun yeni çözüm yöntemlerini birlikte geliştireceğiz. Bu millet Millî
Mücadele’siyle bu coğrafyanın mazlum milletlerine nasıl örnek olduysa kendi
sorunlarını çözme konusunda da örnek olacaktır. Etnik kimlik ya da inanç
farklılıkları adına kamplaşarak kesret içinde vahdet, çokluk içinde birlik fikrinden
uzaklaşan toplumların yaşadığı büyük acıları bu coğrafyada yaşayan herkes
görmektedir.
Sayın
milletvekilleri, Türkiye, sorunlarına rağmen ateş çemberine dönmüş bir
coğrafyada güçlü demokrasisi ve güçlü ekonomisiyle bölgenin huzur adası
durumundadır. 28 Avrupa Birliği ülkesi 120 bin sığınmacıyı nasıl paylaşacağını
tartışırken, İngiltere 20 bin sığınmacıyı beş yılda kabul edebileceğini
açıklamışken Türkiye 2 milyondan fazla sığınmacıyı kabul ederek 7,5 milyar
doların üzerinde bir harcama gerçekleştiren ülkedir. Millî gelirine oranla
dünyada en fazla yardım eden ülke de Türkiye’dir. 
Sayın
milletvekilleri, Türkiye, çağdaş bir ülke olarak farklılıklara saygı temelinde
kendi sorunlarını kendisi çözebilecek sağlam bir siyasi kültüre ve engin bir
devlet tecrübesine sahiptir. Türkiye özgürlük, demokrasi, hukukun üstünlüğü,
insan hakları, sosyal adalet ve toplumsal sorumluluk ilkeleri çerçevesinde
siyasi alandaki farklı görüşlerin toplum önünde rekabet etmesine dayalı
demokratik sistemini her geçen gün daha da güçlendirmektedir. 
Bu duygu ve
düşüncelerle sözlerime son verirken yeni yasama yılının ve yapılacak seçimin
ülkemize ve milletimize hayırlı olmasını diliyor, sizleri ve şahsınızda aziz
milletimi saygıyla selamlıyorum. (AK PARTİ ve CHP sıralarından alkışlar)
Sayın
milletvekilleri, Sayın Cumhurbaşkanımız yeni yasama yılının açılış konuşmasını
yapmak üzere şu anda Genel Kurul salonunu teşrif etmektedir. 
Kendilerine
Meclisimiz adına “Hoş geldiniz.” diyorum. (AK PARTİ sıralarından ayakta
alkışlar; CHP ve MHP sıralarından ayağa kalkmalar)
Şimdi İstiklal Marşı’mız okunacaktır:
(İstiklal Marşı)
BAŞKAN – Buyurun Sayın Cumhurbaşkanı.
(HDP milletvekillerinin Genel Kurul salonunu terk etmesi)
IV.- SÖYLEVLER
1.- Cumhurbaşkanı Recep
Tayyip Erdoğan’ın, 25’inci Dönem İkinci Yasama Yılı açış konuşması
CUMHURBAŞKANI RECEP TAYYİP ERDOĞAN – Sayın Başkan, değerli
milletvekilleri; Türkiye Büyük Millet Meclisinin 25’inci Dönem İkinci Yasama
Yılının açılışında sizleri en kalbî duygularımla selamlıyorum. (AK PARTİ
sıralarından alkışlar)
23 Nisan 1920’de Türkiye Büyük Millet Meclisinin açılışını
gerçekleştiren o ilk Meclisten 25’inci Döneme kadar bu aziz çatı altında vazife
yapmış olan tüm milletvekillerine şükranlarımı ifade ediyorum. 
Türkiye Büyük Millet Meclisi üyelerinden, başta ilk
Başkan Gazi Mustafa Kemal olmak üzere, ahirete irtihal etmiş olan herkesi de
rahmetle yâd ediyorum.
Yine bu yasama yılı açılışı
vesilesiyle tüm şehitlerimizi rahmetle, minnetle anıyor; gazilerimizden vefat
edenlere rahmet, hayatta olanlara uzun ömürler niyaz ediyorum.
Milletin oyuyla milletimizi
temsil etmek maksadıyla bu çatı altında vazife üstlenmiş ancak vazifeleri
sırasında çeşitli şekillerde kendilerine kıyılmış Meclis üyelerimizi bugün
özellikle anmak istiyorum. Ali Şükrü Bey’i, Gün Sazak’ı, Adnan Menderes’i,
Hasan Polatkan’ı, Fatin Rüştü Zorlu’yu ve Meclis üyesi iken katledilmiş diğer
tüm isimleri hayatları pahasına demokrasinin yolunu aydınlattıkları için
rahmetle yâd ediyor, mekânları cennet olsun diyorum. (AK PARTİ sıralarından
alkışlar)
Sayın Başkan, değerli
milletvekilleri; bilindiği gibi 7 Haziran seçimleri hiçbir siyasi partinin tek
başına iktidarı sağlayamadığı bir tabloyla sonuçlandı. Türkiye Büyük Millet
Meclisimizin 25’inci Dönemi, evet, kısa sürmüş olabilir ama millî iradenin
üstünlüğü ve çözüm üretme kabiliyetini ortaya koyması bakımından çok büyük
anlama sahiptir. Yaşadığımız süreç, demokrasi tarihimizde ilk kez şahit
olduğumuz bir süreçtir. Bir hükûmet kurulmamış olmasına rağmen, Türkiye, Anayasa’sını
harfiyen uygulamak suretiyle çok büyük bir demokratik olgunluk sergilemiştir. 
Geçmişte benzeri süreçlerde
Türkiye’de ekonominin ve siyasetin karşı karşıya kaldığı badireler hepimizin
malumudur. Hükûmet kurulamaması, cumhurbaşkanı seçilememesi gibi durumlarda
Türkiye aylarca krizlerin pençesinde kıvranmıştır, hatta kimi durumlarda
demokrasi dahi askıya alınmıştır. “Siyasetin çözüm üretemediği’ bahanesine
sarılan müdahaleciler, vesayetçiler, siyaset kurumunu zayıflatmakla kalmamış,
demokrasimizde de derin yaralar açmışlardır. 
7 Hazirandan
bugüne kadar olan süreci Türkiye'nin, demokrasinin, hukukun, siyasetin, millî
iradenin gereklerine uygun şekilde yaşamış olması hepimiz adına büyük bir
kazançtır. Ülkemizde siyasetin de, devletin de kurumsallaşma sürecinde
katettiği mesafeyi bu dönem vesilesiyle test ettik, ulaştığımız ileri düzeyi
gördük.
Siyasi
partilerin varoluş gayesi, siyasal alanı savunmak ve temsil görevlerini en iyi
şekilde yerine getirmektir. Siyaset dışı saiklerle bu alanı boşaltan, görev
üstlenmekten kaçınan siyasi partiler kendi varlıklarını inkâr ediyor demektir.
Kimse siyasal alanda ortaya çıkartılan boşluğun faturasını Cumhurbaşkanlığı
başta olmak üzere, başka yerlere kesmeye çalışarak sorumluluktan kaçamaz. 
Bir kez daha
vurgulamak isterim ki Türkiye'nin sorunlarının çözümünü siyasetin dışında,
siyaset dışı odaklarda aramak bu ülkeye ve bu millete yapılacak en büyük
kötülüktür. Milletimizin basireti her türlü kilidi açacak marifete sahiptir.
Millî irade tek ve yegâne çıkış yoludur. 
Allah’ın izniyle Türkiye, 1 Kasımda bir kez daha
demokratik kurallar çerçevesinde seçimini yapacak, millî iradeyi tecelli
ettirecektir. 1 Kasımda millet iradesinin en sağlıklı şekilde sandığa yansıması
Parlamento içindeki ve dışındaki tüm siyasi partiler için bir namus ve şeref
meselesidir. Terörün çirkin yüzünün sandıkları tehdit etmesini engellemek için
tüm siyasi partilerin insani ve vicdani bir tavır sergileyeceklerini,
kolaylaştırıcı bir yaklaşım içinde olacaklarını umuyorum. Siyasetteki
farklılıklarımız ile ülkenin ve milletin menfaatleri arasındaki ayrımı çok iyi
yaparak hep birlikte üzerimize düşen görevleri yerine getirmeliyiz.
Milletimizin birliğinin, ülkemizin bütünlüğünün, bayrağımızın, İstiklal
Marşı’mızın, resmî dilimizin hepimizin asgari müştereği olduğunu burada
özellikle vurgulamak isterim. (AK PARTİ sıralarından alkışlar)
Bu aziz kürsüde
edilen yeminlere, yapılan ahitleşmeye uymak herkes için demokratik bir görevden
öte, ahlaki bir vazifedir. Türkiye'nin istiklalinin ve istikbalinin söz konusu
olduğu yerde yekvücut olarak hareket edemezsek milletimize karşı
sorumluluğumuzu yerine getirmemiş oluruz. Siyasi partiler ve siyasi kadrolar
ülkeye ve millete hizmet konusunda rekabet içindedir, yarış içindedir. Şuna hiç
kimsenin itirazı olamayacağı düşüncesindeyim: Bu rekabetin ülkenin ve milletin
aleyhine sonuçlar doğuracak bir zemine kayması kabul edilemez. Milletin dışında
güç odaklarına, özellikle de terör örgütlerine, paralel yapılara sırtlarını
dayayanlar, bunlar üzerinden algı operasyonlarına girişenler millete ve hukuka
hesap vermekten kurtulamayacaklardır. (AK PARTİ sıralarından alkışlar)
Milletimizin feraset ve basireti, millî ve yerli
olan ile gayrimillî ve yabancılaşmış olanı en iyi şekilde ayıracak hassasiyete
sahiptir. 1 Kasım seçimleri bu manada son derece önemli bir sınavdır, Türkiye'nin
bu önemli sınavı da başarıyla atlatacağına yürükten inanıyorum. Seçimlerin
ardından Türkiye ekonomisi büyümeye, Türkiye demokrasisi emin adımlarla
geleceğe ilerlemeye devam edecektir. Türkiye her anlamda emin ellerdedir. Tarih
-hiç şüpheniz olmasın- Türkiye'nin önlenemez büyümesine ve güçlenmesine
şahitlik etmeyi sürdürecektir. Türkiye’ye yönelen tüm saldırılar bu ülkenin
çelikten iradesi karşısında erimeye mahkûmdur. Tek bir vatandaşım dahi tedirgin
olmasın, Türkiye, okun yaydan fırlaması gibi geri dönülemez bir atılım
dönemindedir ve inşallah, 2023 hedeflerimize mutlaka ulaşılacaktır. (AK PARTİ
sıralarından alkışlar)
Sayın Başkan,
değerli milletvekilleri; standartları yüksek bir demokrasinin, özellikle de
istikrar ve güven ortamının Türkiye ekonomisine etkisini geçtiğimiz on üç yıl
içinde milletçe hep birlikte tecrübe ettik. Güçlü, kararlı, dürüst ve şeffaf
bir yönetim altında geçtiğimiz on üç yılda Türkiye ekonomisi yıllık ortalama
yüzde 5 oranında büyüme kaydetti. Millî gelirimiz 230 milyar dolardan 2014 yılı
itibarıyla 800 milyar dolara çıktı. İhracatımız 36 milyardan 158 milyar dolara
yükseldi. Enflasyon ve faizler, bu istikrar ve güven ortamında tarihî
seviyelere geriledi. Uluslararası yatırımlar artarken Türkiye, okulları,
hastaneleri, yolları, köprüleri, tünelleri ve tüm havalimanlarının 26’ten 55’e
çıkmasıyla, yüksek hızlı trenleriyle dünyanın parlayan yıldızı oldu.
Sadece yüksek
hızlı trenlerde bugüne kadar tamamlayıp işletmeye alınan hat uzunluğu 1.213
kilometreyi buldu. Ankara-Eskişehir-İstanbul, Ankara-Konya hatlarında yolcu
taşımacılığı hâlen yapılıyor. Ankara-Sivas, Bursa-Bilecik, Ankara-İzmir,
Konya-Karaman hızlı tren hatlarının inşası devam ediyor. Hedefimiz, 2023 yılına
kadar ülkemizdeki hızlı tren hatlarının uzunluğunu 13 bin kilometreye
çıkarmaktır. 
Aynı şekilde,
hava taşımacılığı konusunda büyük bir atılım gerçekleştirdik; hava yolunu
halkın yolu hâline getirdik. Az önce de ifade ettiğim gibi, 2002 yılında 26
olan ülkemizdeki havalimanı sayısı on üç yılda 29 yeni havalimanı ilavesiyle
bugün 55’e ulaştı. Bu güzel tabloyu eğitimde, sağlıkta, enerjide ve diğer tüm
alanlarda görmek mümkündür. Türkiye, bu büyük kalkınma hamlesinden asla
vazgeçmeyecek, geriye gitmeyecektir. 
Bakınız 7
Haziran seçimlerinin hemen öncesine ait olan ikinci çeyrek büyüme oranı,
beklentilerin üzerine çıkarak yüzde 3,8 olarak gerçekleşti.
2002 sonundan
itibaren devam eden istikrar ve güven ortamının 7 Haziran seçimlerinin
sonuçlarıyla birlikte sorgulanır hâle gelmesi, hiç kuşkusuz bir tedirginlik
oluşturdu. Ancak, on üç yıl boyunca gerçekleştirilen yapısal reformlar,
ekonomide ciddi sarsıntı yaşanmasını engelledi.
Aylardır süren
belirsizlik ortamına rağmen, Türkiye ekonomisi, üstesinden gelinemez bir şoka
maruz kalmadı. Bugün Avrupa'da ve içinde bulunduğumuz bölgede, küresel krizin
etkilerini en az hisseden ekonomi durumundayız. Bankacılık sistemimiz dünyanın
en güvenli ve sağlam sistemlerinden biridir. Ekonomik göstergelerde oluşan
kısmi durgunluk geçicidir.
1 Kasım sonrası
kurulacak güçlü hükûmet, umuyorum ki ekonomik göstergelerin yeniden yukarıya
doğru seyretmesinin de miladı olacaktır.
Bu ortamı kendileri için fırsata çevirmek
isteyenlere imkân vermemeliyiz. Özellikle ekonomi bürokrasisi kararlı hareket
etmelidir. Finans sektörünün reel sektörü zor durumda bırakacak şekilde
davranmasını da asla kabul edemeyiz. Bunlar gelip geçici dönemlerdir.
Türkiye
ekonomisi, dışa açık yapısıyla, küresel rekabetin şartlarına uygun olarak,
üretime dayalı, adil, kapsayıcı büyüme ilkeleriyle yoluna devam edecektir. Tüm
saldırılara rağmen Türkiye, ekonomide de 2023 hedeflerine ulaşacak, dünyanın
parlayan yıldızı olacaktır. (AK PARTİ sıralarından alkışlar)
Sayın Başkan,
değerli milletvekilleri; Türkiye Büyük Millet Meclisinin geçtiğimiz yılın 1
Ekiminde gerçekleştirdiğimiz yasama dönemi açılışından bugüne kadar geçen
sürede ülkemiz açısından son derece kritik gelişmeleri hep birlikte yaşadık.
Bilhassa önceki dönemin son haftalarında görüşülen iç güvenlik paketinin,
terörle mücadele konusunda güvenlik güçlerimize ve adli birimlerimize çok
önemli katkısı olduğuna inanıyorum.
Geçtiğimiz bir
yıllık süreçte, maalesef pek çok acı hadiseye de şahit olduk. Yanı başımızdaki
Suriye ve Irak'ta yaşanan hadiseler giderek tırmanırken bunların ülkemize de
farklı yansımaları oldu.
Bir siyasi parti
başkanının büyük sorumsuzluk olarak değerlendirdiğim çağrısıyla başlayan 6-8
Ekim olaylarında 50 vatandaşımız hayatını kaybetti. O günlerde, Ayn El Arap
veya Kobani olarak adlandırılan bölgeye yönelik DAİŞ saldırıları konusunda ABD
Başkanı Sayın Obama'nın aktardığı bir bilgiyi kamuoyuyla paylaşarak bölgenin
her an düşebileceğini ifade etmiştim.
Bu sözümü
çarpıtan bölücü terör örgütü mensupları ve onlarla aynı çizgide hareket eden
diğer siyasi parti veya partiler, onların mensupları, ülkeyi ateşe ve kana boğan
olayların fitilini ateşlediler. Hâlbuki, söz konusu bölgedeki çatışmalardan
kaçan 220 bin kişiyi biz sınırlarımızı açarak kabul ettik. (AK PARTİ
sıralarından alkışlar) Bunların önemli bir bölümünü hâlâ misafir ediyoruz.
Yine, bölgenin
savunulması için peşmerge ve Özgür Suriye Ordusu güçlerinin topraklarımızdan
geçişine izin veren de bizdik. Bölgeye yüzlerce kamyon insani yardım
malzemesini gönderen, bu yardımların yerlerine ulaştırılmasına aracılık eden de
yine bizdik. Yalan ve fitne çarkını durmaksızın işleten bu kesimler, gerçek tüm
açıklığıyla ortada olmasına rağmen, hâlâ aynı iftiraları tekrarlamaktan geri
durmuyorlar. 
Sayın Başkan,
değerli milletvekilleri; şu hususu burada bir kez daha sizlere ve aziz
milletimize ifade etmek istiyorum: Türkiye olarak biz, tıpkı Balkanlardaki,
Orta Asya'daki, Kuzey Afrika'daki, Afrika ve Asya'nın diğer bölgelerindeki
kardeşlerimiz gibi Suriye ve Irak'taki kardeşlerimize de gönlümüzü ve
kapılarımızı daima açık tuttuk, tutmaya devam edeceğiz. (AK PARTİ sıralarından
alkışlar) Bizim için aslolan, bu kardeşlerimizle olan tarihî geçmişimiz,
kültürel yakınlığımız, medeniyet ortaklığımız ve paylaştığımız insani
değerlerdir.
Bugün “Suriye ve
Irak” dediğimiz yerler daha bir asır önce bizim için Mardin'den,
Diyarbakır'dan, Gaziantep'ten, Hatay'dan farkı olmayan coğrafyalardı.
Suriye ve
Irak’ta yaşayanları kendi vatandaşlarımızdan ayrı görmek bizi tarih nezdinde
ecdadımız ve bilhassa şehitlerimiz nazarında mahcup eder. Bizim bu topraklara
ve oralarda yaşayan kardeşlerimize bakışımız asla Batı ülkeleri başta olmak
üzere diğer devletlerle aynı olamaz. 
Kobani’de veya
bölgedeki bir başka şehirde yaşayan kardeşlerimizin sıkıntıya düşmesi en az
onlar kadar bizi de ilgilendirir, bizi de harekete geçirir. 
İşte bu
anlayışla Suriye’den ve Irak’tan ülkemize gelen tüm kardeşlerimize kapılarımızı
açtık, açmaya devam ediyoruz. Hâlâ bu ülkelerin topraklarında yaşayan
kardeşlerimize de elimizden gelen her türlü yardımı yapmayı sürdürüyoruz. 
Bizim, kimi
Avrupa ülkelerinin yaptığı gibi, bu kardeşlerimizi Akdeniz’de ölüme terk etme,
sınır boylarında, tren istasyonlarında zulme maruz bırakma hakkımız asla
yoktur. (AK PARTİ sıralarından alkışlar) “Kardeş” sözü bizim ağzımızdan bir
alışkanlık olarak değil, kalbimizden, yüreğimizden kopup gelen bin yıllık arka
planı olan bir duygunun ifadesi olarak çıkıyor. (AK PARTİ sıralarından
alkışlar) 
İmkânlarımız
sınırlı olabilir ama hamdolsun gönlümüz zengin. Gönül zenginliğimizin
bereketini de beş yıldır görüyoruz, inşallah bundan sonra da görmeye devam
edeceğiz.
Türkiye'den
imkân olarak katbekat güçlü Avrupa ülkeleri birkaç yüz bin mültecinin
sınırlarına dayanması karşısında paniğe kapılırken biz milyonlarca kardeşimizi
yıllardır misafir ediyoruz. Elbette sıkıntılar vardır, olacaktır. 2 milyon
insan dünyanın neresine giderse gitsin mutlaka birtakım sıkıntılara yol açar.
Ama şunu da kabul etmeliyiz ki ülkemize gelen milyonlara gösterdiğimiz
misafirperverliğin dünyada bir başka örneği yoktur. Gerek kamplarda kalan gerek
şehirlerde kendi imkânlarıyla ve yardımlarla barınan misafirlerimizin durumu,
diğer ülkelerle kıyaslandığında çok iyi düzeydedir. Bunu biz söylemiyoruz, ülkemize gelip durumu kendi gözleriyle
gören insaf ve vicdan sahibi tüm yabancılar bize takdir ve
teşekkürlerini ileterek bu gerçeği teslim ediyorlar. 
Sınırlarımız dışındaki tüm
kardeşlerimize karşı bu duyguları beslerken ülkemiz içinde herhangi bir
bölgeyi, herhangi bir kesimi, herhangi bir grubu dışlamamız mümkün müdür? Böyle
bir iddiada bulunmak bölücülüktür, daha önemlisi Türkiye’ye ve milletimize bühtandır.
Geçmişte Kırım’dan, Kafkasya’dan, Balkanlar’dan, daha uzaklardaki
Afganistan’dan, Türkistan’dan, Orta Asya’nın muhtelif bölgelerinden gelenlere
gönlünü açan Türkiye’nin kapı komşularına karşı farklı bir tavır içinde
olmasına en başta ben karşı çıkarım. Bunları, yaptığımız iyilikleri kimsenin
başına kakmak için değil, istismar konusu yapılan bir meseleyi açıklığa
kavuşturmak için ifade ediyorum. 
Sayın Başkan, değerli
milletvekilleri; her şeye rağmen Türkiye, istikrarsızlık, çatışma ve kaosun
giderek arttığı bir bölgede, güven ve istikrar adası olarak varlığını muhafaza
ediyor. Türkiye, komşularına ve bölge ülkelerine hiçbir zaman salt çıkar
penceresinden bakmamıştır.
Bölge
ülkelerindeki olaylara kesinlikle mezhep veya etnik temelli olarak da yaklaşmıyoruz. Kısa dönemli menfaatleri bizi biz yapan
değerlere tercih etmedik, etmeyeceğiz. Günü kurtarmanın değil, ortak bir geleceği bölgedeki
kardeşlerimizle birlikte inşa etmenin çabası içindeyiz. Bu anlayışla, bölgemizde ve dünyada
barışın, huzurun, istikrarın ve güven ortamının hâkim olması için çalışıyoruz.
Arap, Kürt,
Türkmen, Ezidi, Şii, Sünni, Nusayri, Hristiyan ve Musevi demeden; kökenine,
mezhebine, inancına bakmadan tüm mazlumlara, mağdurlara sahip çıkıyoruz.
Ülkemize gelen
misafirlerimiz için bugüne kadar 7,5 milyar doların üzerinde harcama yaptık.
Harcadığımız bu rakamın sadece 417 milyon dolarını diğer ülkelerin yapmış
olduğu yardımlar oluşturuyor.
Türkiye, dört
yıldır 2 milyonu aşkın Suriyeli ve Iraklı kardeşine sahip çıkarak, komşuluk
görevini yapmanın ötesinde tüm insanlığın onurunu kurtarmıştır. Milletimiz,
büyük bir özveriyle davranarak uluslararası topluma âdeta bir insanlık dersi
vermiştir. Bu vesileyle, buradan, 78 milyon vatandaşımızın hep birlikte
gösterdikleri bu insani duruş için şükranlarımı sunuyorum. (AK PARTİ
sıralarından alkışlar) 
Dört yıldır
görmezden gelinen, birkaç ülkenin sırtına yüklenen bu ağır sorunla artık Avrupa
devletleri de yüzleşmeye başladı. Suriye’de iç savaşın, Libya’da
istikrarsızlığın, Afrika’daki, Asya’daki sıkıntıların beslediği sorunlara
duvarları yükselterek, sınırları tel örgülerle çevirerek, güvenlik tedbirlerini
artırarak çözüm bulunamaz. Sorunun kaynağına inerek önce katliamlara “Dur!”
demek, bununla birlikte bölgenin gerçeklerine uygun politikalar geliştirmek
zorundayız. 
Daha önce de
ifade ettiğimiz gibi, Suriye halkı kendini katleden rejim ile terör örgütleri
arasında bir tercih yapmaya zorlanamaz. Türkiye, sınırlarının hemen yanı
başında ne terörün kök salmasına ne de tek yanlı oldubittilere izin vermeyecektir.
Adı ne olursa olsun terör örgütlerinin ülkemizde ve bölgemizde etkinlik
kurmasına rıza göstermeyeceğiz. 
Son günlerde yaşanan gelişmelerin yaklaşık beş
yıldır devam eden bu sorunun çözümüne vesile olmasını diliyorum. Türkiye bu
konuda bugüne kadar olduğu gibi bundan sonra da elinden gelen çabayı göstermeyi
sürdürecektir. 
Sayın Başkan,
değerli milletvekilleri; bölgemizdeki sorunlara çözüm bulunması için mücadele
ederken, Avrupa Birliğine tam üyelik konusundaki kararlılığımızı da
sürdürüyoruz. 
Türkiye-Avrupa
Birliği ilişkilerini, "kazan-kazan" stratejisine dayalı olarak
bugünlere getirdik, aynı anlayışla devam ettirmek istiyoruz. Buna rağmen, bazı
üye ülkelerce önümüze çıkartılan siyasi engeller nedeniyle müzakere sürecimizde
uzunca bir süredir kayda değer ilerleme sağlayamadık. Birlik üyesi bazı
ülkelerin Avrupa değerleri ve dayanışmasıyla bağdaşmayan yaklaşımlarının bu
duruma yol açtığını biliyoruz. Ukrayna'da ve bölgede yaşanan olaylar, Türkiye
ile Avrupa Birliği ilişkilerinin önemini bir kez daha ortaya koymuştur.
Önümüzdeki dönemde, ülkemize yönelik ikircikli tavrın bir tarafa bırakılarak,
objektif esaslara dayalı yeni bir sayfanın açılacağına inanıyorum.
Diğer taraftan
Türkiye, ekonomik kalkınmasına paralel olarak az gelişmiş ve gelişme yolundaki
ülkelere sağladığı kalkınma yardımlarını giderek artırıyor. Resmî kalkınma
yardımlarımızı 2014 yılında 4,5 milyar dolar seviyesine çıkartarak, bu alanda
dünyada üçüncü ülke hâline geldik. 
Türkiye,
gayrisafi millî hasılasına oranla dünyada en fazla uluslararası insani yardım
yapan ülke konumundadır. Gelecek sene, bu konuda çok önemli bir adım daha
atarak, ilk defa düzenlenecek olan Dünya İnsani Zirvesi’ne ev sahipliği
yapacağız. Bu zirve, uluslararası insani hukuk, insani müdahale ve yardımlar
gibi alanlarda geleceğin gündeminin belirlenmesine önemli katkıda bulunacaktır.

Gelişmekte olan
ülkelerde büyümenin yavaşladığı, finansal piyasalardaki hareketliliğin tüm
ekonomileri etkilediği zorlu bir dönemde Türkiye, 1 Aralık 2014 tarihi
itibarıyla G-20’nin Dönem Başkanlığını üstlendi. On aydır sürdürdüğümüz Dönem
Başkanlığımızda, platformun meşruiyetinin güçlendirilmesi için gayret
gösterdik. Bu doğrultuda güçlü, dengeli, sürdürülebilir ve kapsayıcı büyüme
hedeflerinin yanı sıra daha demokratik bir G-20'nin oluşması için yoğun çaba
sarf ettik. İnşallah tüm çabaları, 15-16 Kasım tarihlerinde Antalya'da
gerçekleştirilecek G-20 zirvesiyle taçlandırmış olacağız. İnsan odaklı bir
kalkınma anlayışıyla, barışı, dayanışmayı, adaleti, hak ve özgürlükleri öne
çıkaran politikalarımızı kararlılıkla sürdüreceğiz. 
Öte yandan
İsrail'in Kudüs'te sürdürdüğü baskıya, şiddete, saygısızlığa dayalı
uygulamalarının, bölgeyle birlikte tüm dünyayı tehlikeli bir yere doğru
sürüklediğini belirtmek istiyorum. İsrail, Müslümanların ilk kıblesi, Harem-i
Şerif’i olan Mescidi Aksa'nın kutsiyetini sürekli ihlal ederek fevkalade yanlış
bir politika izliyor. Türkiye olarak bu konuda diğer ülkelerin liderleriyle
görüşmeler yaparak, tepkimizi ortaya koyarak meselenin çözümüne katkı sağlamaya
çalışıyoruz. İsrail’in bu tavrından bir an önce vazgeçmesini, üç dinin kutsal
mekânlarına ev sahipliği yapan Kudüs’te huzurun ve güvenliğin sağlanmasını
temenni ediyorum.
Sayın Başkan,
değerli milletvekilleri; gerek bu aziz kürsüde gerek diğer platformlarda ısrarla
vurguladığım bir hususu önemine binaen burada tekrar hatırlatmak arzusundayım.
Doksan beş yıl önce, 23 Nisan 1920’de, bu aziz Meclis Türkiye'nin tüm
renklerini kucaklayan bir anlayışla kurulmuştur. Bugün de 78 milyon
vatandaşımızın her biri bu Meclisin, bu devletin ve elbette bu vatanın eşit
ölçüde sahibidir, her biri birinci sınıf vatandaşıdır. Doksan beş yıllık
süreçte, kimi dönemlerde farklı etnik kökenlere, inançlara, mezheplere baskı
yapıldığı tabii ki inkâr edilemez bir gerçektir. Bu manada inançlı kesime de
farklı düşünenlere de Kürtlere de başka kesimlere de haksızlıklar yapılmıştır.
Hatta zaman zaman bu haksızlıklar zulme dönüşmüştür. Biz, ilk gençlik
yıllarımızdan itibaren bu haksızlıkları bizzat yaşamış, bunlara bizzat şahit
olmuş kişileriz. Bu haksızlıkları inkâr etmediğimiz, tam tersine bu
haksızlıkları yüksek sesle ifade ettiğimiz tarihin kayıtlarında mevcuttur. Tüm
siyasi hayatım boyunca olduğu gibi bugün de hiçbir şahsi çıkarın, rütbenin,
payenin peşinde değilim. (AK PARTİ sıralarından alkışlar) Milletim beni dünyada
rütbelerin en büyüğüne, Türkiye Cumhuriyeti'nin Cumhurbaşkanlığı makamına layık
gördü. (AK PARTİ ve Bakanlar Kurulu sıralarından “Bravo” sesleri, ayakta
alkışlar)
Ben, büyük
Türkiye, yeni Türkiye, güçlü Türkiye, 78 milyonun bir, beraber ve kardeş olduğu
bir Türkiye mücadelesi veriyorum. Buradan Kürt kardeşlerime özellikle seslenmek
isterim: Biz Kürt kardeşlerimizle her zaman gönül diliyle konuştuk.
YAVUZ TEMİZER
(Elâzığ) – Gittiler.
CUMHURBAŞKANI
RECEP TAYYİP ERDOĞAN – Burada Kürt kardeşlerim var benim. Burada Kürt
kardeşlerim var da siz tanımıyorsunuz. (AK PARTİ sıralarından alkışlar) 
Şunu bilmeniz
lazım, bilemediğiniz bir şey var: Kürt kardeşlerimi onlar temsil etmiyor.
Burada Kürt kardeşlerim var. (AK PARTİ sıralarından “Bravo” sesleri, alkışlar) 
Bir şeyi
birbirinden iyi ayırmak lazım. Kürt sorunuyla terör sorunu farklıdır. Siz bunu
ayırt edemediniz. 
YAVUZ TEMİZER
(Elâzığ) – Altı yıldır söylüyoruz!
CUMHURBAŞKANI
RECEP TAYYİP ERDOĞAN – Bugün de gönül diliyle konuşuyoruz. İstiyoruz ki yarın
da öbür gün de ebediyen aramızdaki gönül köprüsü sapasağlam muhafaza edilsin.
Her bir Kürt kardeşim elini vicdanına koysun ve Türkiye’nin nereden nereye
geldiğini görsün. Bizleri birbirimizden koparma çabası, birbirimize düşman etme
oyunu aslında her ikimizi de hedef alıyor. Bunun için diyorum ki: Kürt ayrıdır,
terörist ayrıdır. (AK PARTİ sıralarından alkışlar)
YAVUZ TEMİZER
(Elâzığ) – Altı yıldır söylüyoruz bunu. 
RUHİ ERSOY
(Osmaniye) – Devlet Bey de bunu söylemişti, 2009’dan beri Bahçeli de bunu
söylemişti. 
CUMHURBAŞKANI
RECEP TAYYİP ERDOĞAN – Kürt kardeşimin inancı, değerleri, ahlakı, onuru böyle
bir örgütle yol yürümeye zaten uygun değildir. Mücadelemiz bir etnik kökenle
değil, altını çizerek ifade ediyorum, terörledir, terör örgütüyledir,
teröristledir. (AK PARTİ sıralarından alkışlar)
RUHİ ERSOY
(Osmaniye) – Açılımla mı? 
CUMHURBAŞKANI
RECEP TAYYİP ERDOĞAN - Terörden en büyük zararı gören de yine Kürt
kardeşlerimizdir. Elif Şimşek’i, Yasin Börü’yü, Fırat Sımpil’i katleden,
bununla da kalmayıp cansız çocuk bedenleri üzerinden alçakça algı operasyonları
yürüten bir zihniyetin Kürt kardeşlerimle hiçbir ortak noktası olamaz. (AK
PARTİ sıralarından alkışlar) 
Biz, Kürt
kardeşlerimizle yine gönül diliyle konuşacağız. Bugün, evet, teröre karşı amansız
bir mücadele veriyoruz. Dağ taş demeden her tarafta şu anda operasyonlar
süreklilik arz eder şekilde devam edecektir, bundan taviz veremeyiz. Bin yıllık
kardeşliği bozmamak, özgürlüklerden taviz vermemek için de son derece hassas
davranıyoruz.
RUHİ ERSOY
(Osmaniye) – İnşallah!
CUMHURBAŞKANI
RECEP TAYYİP ERDOĞAN – Çözüm süreci, 78 milyonun kardeşliğini tesis etme
noktasında bir son aşamaydı, biz bunun zor olduğunu biliyorduk ama başarmak
için denemek, mücadele etmek zorundaydık. Bu süreçte nihai aşama olarak
kardeşlik adına, huzur adına, yeni ve büyük Türkiye adına silahların
bırakılması gerekiyordu. Türkiye düşmanı odaklara taşeronluk yapan örgüt ne
yazık ki bunu yapmadı. Terör örgütü alçakça, canice saldırılarına yeniden
girişti. Türkiye Cumhuriyeti devleti de terör örgütüne hangi dilden anlıyorsa o
dilden cevap veriyor, vermeye devam edecek. (AK PARTİ sıralarından alkışlar) Bu
örgüt, ülkemiz ve milletimiz için tehdit olmaktan çıkartılana, silahlar gömülüp
üzerine beton dökülene kadar bu mücadele sürecektir. (AK PARTİ sıralarından
alkışlar) Bakın, “silahların susması” demiyorum, silahların bırakılması ve
üzerlerine de betonların dökülmesinden bahsediyoruz. (AK PARTİ sıralarından
alkışlar) 
YAVUZ TEMİZER
(Elâzığ) – Dolabın fişini çekin o zaman. 
CUMHURBAŞKANI
RECEP TAYYİP ERDOĞAN – Kimi siyasiler, kimi medya kuruluşları, kimi hain ve
harici odaklar terör örgütünü desteklese de Türkiye, istiklal ve istikbal
mücadelesinden kesinlikle taviz vermeyecektir. (AK PARTİ sıralarından alkışlar)
Kimin gerçekten teröre karşı mücadele verdiğini, kimin de terörün yanında,
arkasında durduğunu, terörü perdelediğini görmektedir.
RUHİ ERSOY
(Osmaniye) – Gördük! 
CUMHURBAŞKANI
RECEP TAYYİP ERDOĞAN – Türkiye Cumhuriyeti’nin askerini, polisini, korucusunu A
şahsının, B şahsının askeri, polisi, korucusu gibi göstermek teröriste alenen
sahip çıkmaktır. (AK PARTİ sıralarından alkışlar) Teröristler her gün güvenlik
güçlerimize saldırırken bunlarla mücadele edenleri itham etmek teröre destek
vermektir. Terörden siyasi rant ummak, aynı şekilde, terörü desteklemektir.
Terör örgütünün siyasetin üzerinde vesayet kurmasına rıza gösterilmesiyse
terörle mücadeledeki en büyük zaaftır.
RUHİ ERSOY
(Osmaniye) – Bölge zaafla dolu.
CUMHURBAŞKANI
RECEP TAYYİP ERDOĞAN – Siyasi partiler terör karşısında tek yürek, yekvücut
olmadıkları sürece şehitlerimizin aziz hatırası önünde, millet önünde mahcup
olacaklardır. (AK PARTİ sıralarından alkışlar) 
Buradan, terörü
ve terör örgütlerini destekleyen ülkelere de sesleniyorum: Ne yaptığınızı çok
iyi biliyoruz, çok yakından takip ediyoruz. Tuttuğunuz maşalar gün gelecek
sizin elinizi de yakacaktır. (AK PARTİ sıralarından alkışlar) 
DAİŞ, PKK,
DHKP-C, vesaire, adı ne olursa olsun…
RUHİ ERSOY
(Osmaniye) – Adını saymayın, adını saymayın.
ERKAN AKÇAY
(Manisa) – Niye sayıyorsunuz Sayın Cumhurbaşkanı? 
CUMHURBAŞKANI
RECEP TAYYİP ERDOĞAN – …sırf Türkiye'ye zarar veriyor diye terör örgütlerini
destekleyenler bilsinler ki, gün gelecek, bu namlular onlara da dönecektir.
RUHİ ERSOY
(Osmaniye) – Cumhurbaşkanı, meşruiyet kazandırmayın PKK’ya!
CUMHURBAŞKANI
RECEP TAYYİP ERDOĞAN – Rahatsız mı oldun?
ERKAN AKÇAY
(Manisa) – Bir Cumhurbaşkanının terör örgütünün adını saymaması gerekir Sayın
Cumhurbaşkanı!
CUMHURBAŞKANI
RECEP TAYYİP ERDOĞAN – Ben sayıyorum. Gereği neyse onu yapın.
Çünkü terörün
karakteri böyledir; akrep gibi, eninde sonunda kendisini taşıyanları da sokar.
(AK PARTİ sıralarından “Bravo” sesleri, alkışlar) 
OKTAY VURAL
(İzmir) – Sayın Başkan, Sayın Cumhurbaşkanı Genel Kurula hitap etsin lütfen. 
CUMHURBAŞKANI
RECEP TAYYİP ERDOĞAN – Siz bu kürsülerin çok acemisisiniz. Ben nereye hitap
edileceğini çok iyi bilirim. Siz daha öğreneceksiniz. (AK PARTİ sıralarından
“Bravo” sesleri, alkışlar) 
Bunun için
terörü, terör örgütlerini doğrudan veya dolaylı olarak destekleyen tüm
ülkelerin bu tavırlarından vazgeçmelerini bekliyoruz.
Sayın Başkan,
değerli milletvekilleri; teröristle mücadele, evet, önemlidir ama yeterli
değildir. Asıl olan terörle mücadeledir, yani sorunun kaynağına inmektir, bir
başka ifadeyle bataklığı kurutmaktır.
Biz, işte bu
anlayışla, bir yandan sürekli istismar konusu yapılan bölgenin geri kalmışlığı
sorununu çözecek adımları atarken bir yandan da hak ve özgürlükleri
genişletecek reformları hayata geçirdik. Demokratik açılım olarak ilk
adımlarını attığımız çalışmaları millî birlik ve kardeşlik projesine
dönüştürdük. Nihai sonucu almak için de çözüm sürecini başlattık. Amacımız
terörü tüm boyutlarıyla ortadan kaldırmak, teröristlerin ülkemiz içindeki
faaliyetlerini sıfıra indirmekti. Tek bir askerimizin, polisimizin,
korucumuzun, vatandaşımızın canı yanmasın, kanı akmasın, evlerine ateş
düşmesin, çocuklar yetim kalmasın, eşler dul, anne babalar boynu bükük kalmasın
diye mücadele ettik, uğraştık. Milletimiz de samimiyetimizi gördüğü için bu
sürece destek verdi, bizi teşvik etti. 6,7,8 Ekim olayları terörün yeni
yöntemleri, yeni yüzü konusunda ilk önemli tecrübemiz oldu. Geçmişte kendi
amaçları uğruna onlarca masum insanı gözünü kırpmadan öldüren bu yapının hâlâ
aynı yöntemlerde ısrar ettiğini gördük ve açıkçası bunu görünce de ürperdik.
Biz akan kanı tümüyle durdurmak isterken birilerinin kan akıtmak için âdeta
sabırsızlandığına, el ovuşturduğuna da şahit olduk. 
7 Haziran
seçimleri öncesinde, milletimizin iradesine tehditle, baskıyla, şiddetle ipotek
koymaya çalışanların kurdukları tezgâhları, ziyaret ettiğim illerimizde bizzat
tespit ettim. 
Buna rağmen,
seçim sonrasında sürecin demokrasinin, hukukun, vicdanın, ahlakın, izanın
sınırları içinde yürüyeceğine olan inancımızı muhafaza etmeye çalıştık. 
Ancak terör örgütü,
ilk fırsatta silahlarını, bombalarını, tuzaklarını harekete geçirmekten geri
durmadı.
Bununla da
kalmayıp, hadiseleri şahsımın ve Hükûmetin başlattığı propagandasını yaparak
gerçeği örtme, hedef şaşırtma çabası içine girdiler. Maalesef aynı propagandaya,
medya başta olmak üzere çeşitli kesimlerden de destek verenler olduğunu
görüyoruz.
Biz, bu
toprakları kendimize vatan yapmak için bin yıldır mücadele ediyoruz. (AK PARTİ
sıralarından alkışlar) 
RUHİ ERSOY
(Osmaniye) – Yapmadık mı daha?
OKTAY VURAL (İzmir)
– Sayın Başkan, bu topraklar bizim vatanımızdır. Vatanımızı bölmek isteyenlere
karşı mücadele ediyoruz. (AK PARTİ sıralarından “Dinle, dinle!” sesi)
MAHİR ÜNAL
(Kahramanmaraş) – Sayın Başkan, lütfen müdahale eder misiniz.
Sayın
Cumhurbaşkanı, biz sizi dinliyoruz efendim. 
CUMHURBAŞKANI
RECEP TAYYİP ERDOĞAN – Eğer bu coğrafyada yaşamaya devam edeceksek... Ki
gidecek başka bir vatanımız olmadığına göre elbette devam edeceğiz. Bin yıldır
verdiğimiz… 
VEDAT BAYRAM(Niğde)
– Gelişigüzel oraya gidebiliyor musunuz?
CUMHURBAŞKANI
RECEP TAYYİP ERDOĞAN – Biz o bölgeye çok gittik. Siz kaç kere gittiniz onu
söyleyin! (AK PARTİ sıralarından alkışlar) Kaç kere gittiniz onu söyleyin! O
bölgelerde teşkilat bile kuramadınız, kuramıyorsunuz. Gidin, o bölgelerde
çalışma yapın. Hiçbir zaman bunu yapmadınız, yapmıyorsunuz. 
YAVUZ TEMİZER
(Elâzığ) – Sayenizde!
CUMHURBAŞKANI RECEP TAYYİP ERDOĞAN – Benim
Cumhurbaşkanı olarak gitmediğim il yok, ilçeleri bile dolaşıyorum. 
OKTAY VURAL (İzmir) – Sayın Başkan, Sayın
Cumhurbaşkanı lütfen milletvekillerimize hitap etsinler.
RUHİ ERSOY (Osmaniye) – Yeminine sadık kalsın. 
CUMHURBAŞKANI RECEP TAYYİP ERDOĞAN – Bin yıldır
verdiğimiz mücadeleyi bugün de gelecekte de devam ettireceğiz. 
Buradan, terörle mücadelede görev alan tüm güvenlik
görevlilerimize ve diğer kamu personelimize de başarılar diliyorum. (AK PARTİ
sıralarından alkışlar) 
İSMAİL OK (Balıkesir) – 3 tane şehit var bugün
yine, 3 tane…
CUMHURBAŞKANI RECEP TAYYİP ERDOĞAN – Şehitlerimize
Allah’tan rahmet diliyorum, yaralılarımıza şifalar temenni ediyorum.
Şehitlerimizin ailelerine ve sevenlerine başsağlığı diliyorum. 
Amacımız… 
VEDAT BAYRAM(Niğde) – Gitmeyin cenazelerine.
CUMHURBAŞKANI RECEP TAYYİP ERDOĞAN – Arkadaşlar,
bakın, bizde şehitliğin ne anlama geldiğini biliyorsan bu ifadeyi kullanmazsın.
Kıyamete dek şehitlik devam edecektir. Bunu
bilmeniz, öğrenmeniz lazım. Ve “Allah yolunda öldürülenlere ölüler demeyiniz,
onlar diridir ama siz bilemezsiniz.” (AK PARTİ sıralarından alkışlar) Fark bu.
(Bakanlar Kurulu sıralarından alkışlar, AK PARTİ sıralarından ayakta alkışlar) 
OKTAY VURAL (İzmir) – Şehitlerimize “kelle deyin”
de demiyor! “Şehitler ölmez, vatan bölünmez”lere “yaygara” demiyor! 
CUMHURBAŞKANI RECEP TAYYİP ERDOĞAN – Amacımız bu
mücadeleyi mutlaka başarıya ulaştırarak şehitlerimizin dökülen tek bir damla
kanının dahi boşa gitmemesini sağlamaktır.
Terörle mücadele Cumhurbaşkanıyla, Hükûmetle,
devletin ilgili kurumlarıyla birlikte Meclisin, burada temsil edilen siyasi
partilerimizin tamamının ortak görevidir. 
İSMAİL OK (Balıkesir) – Dolmabahçe Sarayı’nda ne
yaptınız?
CUMHURBAŞKANI RECEP TAYYİP ERDOĞAN (Devamla) –
Bunun için diğer tüm farklılıklarımızı bir kenara bırakarak terör karşısında
birlik, beraberlik, dayanışma, iş birliği içinde olmalıyız. 
RUHİ ERSOY (Osmaniye) – Devlet Bey’in dediği gibi. 
CUMHURBAŞKANI RECEP TAYYİP ERDOĞAN – Bu safta en
küçük bir zafiyete izin vermemeliyiz. 
RUHİ ERSOY (Osmaniye) – Sayın Bahçeli’nin dediği
gibi.
CUMHURBAŞKANI RECEP TAYYİP ERDOĞAN – Tekrar
milletvekili adayı olursun belki. (AK PARTİ sıralarından alkışlar) 
Yerli ve millî duruşa en çok ihtiyacımızın olduğu
konu işte bu meseledir. 
Küresel sistemde süren değişim ve bölgemizde
yaşanan çalkantılar karşısında çelik gibi bir iradeyle tek yürek, tek vücut
olarak hareket etmek mecburiyetindeyiz. 
RUHİ ERSOY (Osmaniye) – Adayız, sorun yok.
CUMHURBAŞKANI
RECEP TAYYİP ERDOĞAN – Çocuklarımıza güvenli, huzurlu ve müreffeh bir gelecek
bırakmak için başka bir yolumuz, başka bir çaremiz yok.
İşte, bunun
için, biz, tek millet diyoruz, tek bayrak diyoruz, tek vatan diyoruz, tek
devlet diyoruz. (AK PARTİ sıralarından alkışlar, MHP sıralarından gürültüler)
RUHİ ERSOY
(Osmaniye) – Adı ne? Adı ne?
CUMHURBAŞKANI
RECEP TAYYİP ERDOĞAN – Türkiye'nin geleceğini işte bu dört sütun üzerinde inşa
etmek durumundayız. Bu dört sütundan hiç kimse rahatsız olmasın. Bu dört sütun,
78 milyonu aynı çatı altında buluşturan sütunlardır.
Selçuklu Atabeyi
Nurettin Zengi ve Eyyubi Sultanı Selahattin Eyyubi'nin, özellikle torunları
olarak, bu dört sütunu biz asırlar içinde birlikte inşa ettik, istikbale de
birlikte yürüyeceğiz. 
Küresel sistem
bir hareketlenme, bir yeniden yapılanma sürecindeyken, gelin, bu fırsatı iyi
değerlendirelim diyorum.
Türkiye'nin
kazanımlarına ve hedeflerine hep birlikte sahip çıkalım. Bugün geriye doğru
baktığımızda nasıl heba edilen imkânları hayıflanarak hatırlıyorsak, bizden
sonraki nesillerin de bizi benzer duygularla yâd etmesine izin vermeyelim.
Güçlü, büyük, yeni Türkiye'nin inşasını birlikte gerçekleştirerek tarihe hep
birlikte hayırla yâd edebileceğimiz bir iz bırakalım. (AK PARTİ sıralarından
alkışlar) 
RUHİ ERSOY
(Osmaniye) – İnşallah…
CUMHURBAŞKANI
RECEP TAYYİP ERDOĞAN – 25’inci Dönem Meclisinde bu imkânı yakalayamadık. 
MUSTAFA AKAYDIN
(Antalya) – Senin yüzünden...
CUMHURBAŞKANI
RECEP TAYYİP ERDOĞAN (Devamla) – 1 Kasım seçimlerinde belirlenecek 26’ncı dönem
Meclisinin bu tarihî fırsatı değerlendireceğine inanıyorum.
Bu düşüncelerle,
kısa çalışma döneminde ülkemize önemli bir demokratik tecrübe kazandıran
25’inci Dönem Meclisimizin siz kıymetli üyelerini bir kez daha kutluyorum. 
1 Kasım
seçimlerinin ülkemiz, milletimiz, tüm siyasi partilerimiz, tüm
milletvekillerimiz ve milletvekili adaylarımız için hayırlara vesile olmasını
temenni ediyorum. Sizleri sevgiyle, saygıyla selamlıyor, hepinizi Allah’a emanet
ediyorum. (AK PARTİ ve Bakanlar Kurulu sıralarından ayakta alkışlar)
BAŞKAN – Sayın
Cumhurbaşkanımıza teşekkür ediyoruz.
Sayın
milletvekilleri, birleşime on dakika ara veriyorum. 
Kapanma Saati: 15.56
İKİNCİ OTURUM
Açılma Saati:
16.11
BAŞKAN: İsmet YILMAZ
KÂTİP
ÜYELER : Emre KÖPRÜLÜ (Tekirdağ), Fehmi KÜPÇÜ (Bolu)
-------0-------
BAŞKAN –
Sayın milletvekilleri, Türkiye Büyük Millet Meclisinin 1’inci Birleşiminin
İkinci Oturumunu açıyorum. 
Sayın
milletvekilleri, Cumhurbaşkanlığının geçici Bakanlar Kurulundan bazı bakanların
çekildiğine ve yerlerine yapılan atamalara ilişkin bir tezkeresi vardır,
okutuyorum: 
V.- BAŞKANLIĞIN GENEL KURULA SUNUŞLARI
A) Tezkereler
1.- Cumhurbaşkanlığının, Türkiye
Cumhuriyeti Anayasası’nın 114’üncü maddesi uyarınca kurulan geçici Bakanlar
Kurulunda görev alan ve bakanlık görevlerinden çekilen Avrupa Birliği Bakanı
Ali Haydar Konca’nın yerine Hatice Beril Dedeoğlu, Kalkınma Bakanı Müslüm
Doğan’ın yerine Mustafa Cüneyd Düzyol’un Anayasa’nın 109 ve 114’üncü maddeleri
gereğince atandıklarına ilişkin tezkeresi (3/20) 
22 Eylül 2015
Türkiye Büyük Millet Meclisi Başkanlığına
Türkiye
Cumhuriyeti Anayasası’nın 114’üncü maddesi uyarınca kurulan geçici Bakanlar
Kurulunda görev alan ve bakanlık görevlerinden çekilen Avrupa Birliği Bakanı Ali
Haydar Konca'nın yerine H.Beril Dedeoğlu, Kalkınma Bakanı Müslüm Doğan'ın
yerine M. Cüneyd Düzyol, Anayasa’nın 109 ve 114’üncü maddeleri gereğince
atanmışlardır.
Bilgilerinize
sunarım. 
 Recep
Tayyip Erdoğan
 Cumhurbaşkanı
BAŞKAN – Evet,
bilgilerinize sunulmuştur. 
OKTAY VURAL
(İzmir) – Sayın Başkan…
BAŞKAN – Sayın
Vural, buyurun. 
VI.- AÇIKLAMALAR
1.- İzmir Milletvekili Oktay Vural’ın,
18/9/2015 tarihinde Türkiye Büyük Millet Meclisi Başkanlığına verdikleri, dönemin Başbakanı Recep
Tayyip Erdoğan, Başbakan Ahmet Davutoğlu, Başbakan Yardımcısı Beşir Atalay,
Başbakan Yardımcısı Bülent Arınç, İçişleri Bakanı Efkan Ala haklarında Meclis
soruşturması açılmasına ilişkin önergenin Gelen Kâğıtlarda yayınlanarak Genel
Kurulun bilgisine sunulması gerektiğine ilişkin açıklaması 
OKTAY VURAL (İzmir) – Sayın Başkanım, sunuşlara
geçtiniz herhâlde.
BAŞKAN –
Doğrudur.
OKTAY VURAL
(İzmir) – Evet efendim.
Bundan sonra bir
sunuş var mı, yok mu; bilmiyorum. Zannederim yok.
BAŞKAN – Yok,
grup önerisi var.
OKTAY VURAL
(İzmir) – Sayın Başkanım, efendim, biz 18 Eylül 2015 tarihinde Türkiye Büyük
Millet Meclisi Başkanlığına, devletin ülkesi ve milletiyle bölünmez bütünlüğünü
hedef alan bölücü terör örgütü PKK’yla mücadeleyi akamete uğratmak, ”çözüm
süreci” adı altında terör örgütünün siyasi amaçlarına ulaşmasını
kolaylaştırmak, bu süreç içerisinde PKK terör örgütünün silahlarla birlikte
hâkimiyet kurmasına, silah stoklamasına; vergi toplamak, asayiş birimleri
kurmak, mahkemeler oluşturmak suretiyle devlet yapılanması kurmasına izin
vermek, göz yummak, terörle mücadele eden güvenlik görevlilerinin operasyon
taleplerini valilere talimat vermek suretiyle engellemek ve bunları bizatihi
itiraf etmekten dolayı PKK ve terör örgütünü vatandaşlarımızın temsilcisi
konumuna getirerek demokratik nizamın temellerini sarsmak, yaygınlaşan terör
eylemleri ve ülkenin ve milletin bölünmezliğini tehlikeye düşüren şiddet
hareketlerine yönelik Anayasa ve hukukun verdiği yetki ve imkânları
kullanmamakla ilgili olarak, bu eylemlerle ilgili olarak sorumluları olanlar
hakkında, bu konusu suç teşkil eden eylemlerde bulunan ve emirler veren dönemin
Başbakanı Recep Tayyip Erdoğan, Başbakan Ahmet Davutoğlu, Başbakan Yardımcısı
Beşir Atalay, Başbakan Yardımcısı Bülent Arınç, İçişleri Bakanı Efkan Ala
hakkında Anayasa’nın 5, 6, 92, 112, 117, 137, 138’inci maddelerine, Türkiye
Büyük Millet Meclisinin PKK terör örgütünü bertaraf etmek için Türk Silahlı
Kuvvetlerinin yabancı ülkelere gönderilmesine yönelik kararlarına, Başbakanlık
Teşkilatı Hakkında Kanun Hükmünde Kararnamenin Değiştirilerek Kabulü Hakkında
Kanun’un 2’nci maddesinin (a) ve (i) bendine, 4’üncü maddesinin (a) ve (c)
bendine, konusu suç teşkil eden talimatlar vererek terör suçlarıyla mücadeleyi
aksatması, 5237 sayılı Türk Ceza Kanunu’nun 24, 37, 39, 257, 281, 283’üncü
maddelerine aykırılık oluşturduğu gerekçesiyle Anayasa’nın 100, İç Tüzük’ün 107
ve 108’inci maddeleri gereğince Meclis soruşturması açılmasına ilişkin bir
müracaatımızı ilettik.
Bilindiği gibi,
İç Tüzük’ümüzün amir hükümlerinden biri Meclis soruşturmasıyla ilgili bu
taleplerin gelen kâğıtlarda yer alması ve Mecliste okunmasıdır. Şimdi, bu
eksende Milliyetçi Hareket Partisinin 18 Eylülde verdiği, aslında bugün de
kanlı terör örgütünün eylemlerine karşılık güvenlik güçlerimizin elini kolunu bağlayanların,
valilere talimat verenlerin sorumluluk aldığı, hatta ve hatta birtakım kamu
görevlilerinin suçlandığı bu süreçle ilgili Meclis soruşturması önergemiz gelen
kâğıtlarda ve şu anda sunuşlarda okunmamıştır. Dolayısıyla, bunun okunması
gerekiyor çünkü Türkiye Büyük Millet Meclisi Başkanlığına sunulmuştur.
Milletimiz görsün, terör örgütünü kim desteklemiş, kim stoklatmış, kim talimat
vermiş, herkes bu yüce Meclise gelsin, hesabını sorsun diye bu irademizi
belirttik. Bizim istirhamımız, bu önergemizin okunmak suretiyle Türkiye Büyük
Millet Meclisi Genel Kurulunun bu konuda bilgilendirilmesidir. 
Arz ederim.
Teşekkür ederim.
(MHP sıralarından alkışlar)
BAŞKAN – Sayın
Vural, teşekkür ediyorum.
III.- OTURUM BAŞKANLARININ KONUŞMALARI (Devam)
2.- TBMM Başkanı İsmet Yılmaz’ın, 18/9/2015
tarihinde İzmir Milletvekili Oktay Vural ve 75 milletvekili tarafından Türkiye
Büyük Millet Meclisi Başkanlığına verilen Meclis soruşturması açılmasına
ilişkin önergenin İç Tüzük hükümlerine ve teamüllere göre Genel Kurulun bilgisine
sunulacağına ilişkin konuşması 
BAŞKAN – Sayın
milletvekilleri, İç Tüzük’ün 108’inci maddesinde Türkiye Büyük Millet Meclisi
Başkanlığına verilen Meclis soruşturması önergesinin gelen kâğıtlar listesine
alınacağı ve Genel Kurulda okunacağı, Meclis soruşturması açılıp açılmaması
hakkında yapılacak görüşmelerin gününün ise önergenin verilişinden itibaren bir
ay içinde görüşülüp karara bağlanacak şekilde bir özel gündem hâlinde Danışma
Kurulunun teklifi üzerine Genel Kurulca tespit edileceği belirtilmiştir. 
Yine, teamül
çerçevesinde verilen soruşturma önergeleri bastırılıp dağıtılmaktadır. İç
Tüzük’te önergenin bir aylık süre içerisinde ne zaman gelen kâğıtlarda
yayımlanıp Genel Kurulda okutulacağına dair bir hüküm yer almadığı gibi,
önergenin verildikten sonraki ilk birleşimde okutulması yönünde bir uygulama da
bulunmamaktadır. 
Bununla
birlikte, Meclisin açıldığı ilk birleşimde bu tür metinlerin okutulmaması
şeklinde bir uygulama da gelişmiştir, ilk birleşim olduğu için, bugün için.
Ayrıca, İç Tüzük’ün 77’nci maddesi uyarınca Türkiye Büyük Millet Meclisi
Başkanlığına verilen Meclis soruşturması önergesi verildiği yasama dönemi
içinde sonuçlandırılamaması hâlinde dahi hükümsüz sayılmamakta, takip eden
dönemde işlemler kaldığı aşamadan, yerden devam etmektedir. Yine, Meclisin
tatilde olduğu süreçte soruşturmaya ilişkin süreler durmaktadır. 18 Eylül 2015
–sizin de belirttiğiniz gibi- tarihinde İzmir Milletvekili Oktay Vural ve 75
milletvekili tarafından sunulan soruşturma önergesine ilişkin İç Tüzük’te ve teamülen
öngörülen işlemler Başkanlığımızca makul süreler zarfında takip edilip Genel
Kurulun bilgisine sunulacaktır.
OKTAY VURAL
(İzmir) – Sayın Başkanım, bu size geldi mi? Başka Meclis soruşturması var mı?
Geldi. Gelen kâğıtlarda yayınlayıp… Bugün Meclisin toplanma günü, hem de
çağrısız toplanıyor, gelen kâğıtlarda bunu aziz milletvekillerinin bilgisine
sunup okutmamanızın bir gerekçesi var mı, olabilir mi? 
Sayın Başkanım,
bakın, bugün Sayın Cumhurbaşkanı bahsetti, çok önemli bir konu, birileri
suçlanıyor, birileri yapılıyor, gelin hep beraber, birlikte, kim sorumluysa
üzerine gidelim. Bu bakımdan, bugün bunun okunması… Tabii gündeme alınıp
alınmaması konusu… Elbette kadük olmayacaktır ama bugün okunması ve bu
irademizin Meclis Genel Kurulu tarafından, aziz milletvekilleri tarafından
bilinmesi gerektiğini ben düşünüyorum. Bu bakımdan, gelmemiş gibi addetmeniz
doğru değildir. Gelen kâğıtlarda yayınlanmış değil zaten, bugün toplantı
olmasına rağmen. Meclisin çalışıp çalışmayacağı konusunda bir irade beyanı olmadığına
göre bunun bugün okunması çok doğru olurdu. Dolayısıyla, sizin bugün gelen
kağıtlara almayıp okutmamanızı amir bir husus yoktur. İvedilikle, bu konudaki
iradenin Meclis Genel Kuruluna sunulması bence Başkanın en önemli görevi
olmalıydı.
BAŞKAN – Teşekkür
ederim Sayın Vural.
İç Tüzük’te ve
teamülde öngörülen işlemler yapılacaktır, arz ederim.
OKTAY VURAL
(İzmir) – Sayın Başkanım, çok özür dilerim ama… (AK PARTİ sıralarından
gürültüler)
BAŞKAN – Lütfen…
OKTAY VURAL
(İzmir) – Sayın Başkanım, biraz önce Sayın Cumhurbaşkanı Türkiye Büyük Millet
Meclisine hitap etti. Tabii, gerekli görmüş olacak ki hitap etti ama Türkiye
Büyük Millet Meclisi Genel Kuruluna hitap ederken gerçekten Türkiye Büyük
Millet Meclisine saygısız davranmasını kınıyorum. (AK PARTİ sıralarından
gürültüler, sıra kapaklarına vurmalar) 
AHMET AYDIN
(Adıyaman) – Konuşmaya saygısızlık yapan kendileri.
OKTAY VURAL
(İzmir) – Burada, bütün milletvekilleri olarak böylesine bir konuda birtakım
polemikler içine girmesi doğru değil. 
Ayrıca, bilindiği
gibi “Şehitlere ölü demeyiniz, bilakis onlar diridirler, siz bilemezsiniz.”
ayetikerîmesini burada okumak suretiyle âdeta bütün milletvekillerini bunu
bilmediğine ilişkin bir töhmette bırakmıştır. (AK PARTİ sıralarından
gürültüler, sıra kapaklarına vurmalar)
Ben, şunu ifade
ediyorum, diyorum ki: “Şehitler ölmez, vatan bölünmez!” ifadelerine “yaygara”
diyenler ve şehide “kelle” diyenler bunu bilmeyenlerdir. 
Saygılarımı arz
ediyorum. (MHP sıralarından alkışlar, AK PARTİ sıralarından gürültüler)
İDRİS BALUKEN
(Diyarbakır) – Burası siyasi şov yeri mi Sayın Başkan?
AHMET AYDIN
(Adıyaman) – Sayın Başkan...
BAŞKAN – Ahmet
Bey, buyurun.
AHMET AYDIN
(Adıyaman) – Gündeme kaldığımız yerden devam etmemiz lazım; usul belli, İç
Tüzük belli, teamüller belli. Kaldı ki, bu milletin, yüzde 52 oyla seçilen,
seçilmiş Cumhurbaşkanına, kürsüde konuşma yaptığı sırada asıl saygısızlığı
yapan kendileri olmuştur; bunun da bilinmesi gerekir. (AK PARTİ sıralarından
alkışlar)
İkincisi;
terörle mücadele konusunda getirmiş olduğumuz iç güvenlik paketine aynı HDP’yle
birlikte ortak bir şekilde karşı duran da yine kendileri olmuştur. (AK PARTİ
sıralarından alkışlar)
İSMAİL OK
(Balıkesir) – Valilere emir veren kim? Valilerin elini kolunu bağlayan kim?
OKTAY VURAL
(İzmir) – Aziz milletimiz görüyor arkadaşlar.
BAŞKAN – Sayın
milletvekilleri, Anayasa'nın 104’üncü maddesine göre atanan ve milletvekili
olmayan geçici Bakanlar Kurulu üyesi 2 sayın bakanın Anayasa'nın 112’nci
maddesine göre ant içmesi gerekmektedir. Sayın bakanları ant içmek için kürsüye
davet edeceğim.
Buyurun Sayın
Gök...
LEVENT GÖK
(Ankara) – Teşekkür ederim.
Sayın Başkan, 1
Ekim itibarıyla Meclisin ilk birleşimini açtığınız andan itibaren -daha sonra
tespit ettik ki- şu anda yemin etmesi için birazdan davet yapacağınız sayın
bakanlar, Türkiye Büyük Millet Meclisinin içerisinde yapılan işlemleri ve
Cumhurbaşkanının konuşmasını izlediler. Oysa, milletvekili olmayan sayın
bakanların yemin töreni için davet edildikleri sırada salona gelmeleri
gerekirdi. Bu, ayrı bir husus. Kaldı ki Sayın Başkan, milletvekili olmayan
sayın bakanların ilk birleşimde ant içmeleri şarttır. Şu anda biz 1’inci
Birleşimin İkinci Oturumunu yapıyoruz. İç Tüzük’ümüzün 3’üncü ve Anayasa’mızın
112’nci maddeleri uyarınca, milletvekili olmayan bakanlar milletvekilleri
statüsünde yemin edeceklerinden dolayı, sizin daha baştan, açılışı yaptığınız
zaman kendilerini yemine davet etmeniz gerekirdi. Bu bakımdan, sayın bakanların
yemin etmesiyle ilgili işleminizi başlatmadan bir usul tartışması açmak
istiyorum. 
AHMET AYDIN
(Adıyaman) – Sayın Başkanım…
BAŞKAN –
Buyurun, lehte, aleyhte iki kişiye söz vereceğim.
AHMET AYDIN
(Adıyaman) – Sayın Başkanım, bu konuda usul tartışmasının dahi yeri yoktur. 
BAŞKAN – Tamam,
lütfen…
LEVENT GÖK
(Ankara) – Sayın Başkan, talep ediyorum, lütfen. 
İDRİS BALUKEN
(Diyarbakır) – Aleyhte Sayın Başkanım. 
BAŞKAN –
Arkadaşlar, üçer dakika söz vereceğim. 
Aleyhte olan
Sayın Baluken, aleyhte Sayın Gök, lehte Sayın Aydın; üç kişi. Peki, teşekkür
ediyorum. 
İlk söz, Ahmet
Aydın, lehte. 
AHMET AYDIN
(Adıyaman) – Sayın Doğan Kubat.
BAŞKAN – Buyurun
Doğan Kubat. (AK PARTİ sıralarından alkışlar) 
Süreniz üç
dakikadır Sayın Doğan Kubat. 
VII.- USUL HAKKINDA GÖRÜŞMELER
1.- Anayasa’nın 114’üncü maddesine göre
atanan ve milletvekili olmayan geçici Bakanlar Kurulu üyesi bakanların Birinci
Oturumunun başında ant içmeleri gerekirken Başkanlık tarafından davet
edilmemelerinin ve ant içmeden Genel Kurul salonunda bulunmalarının İç Tüzük ve
Anayasa hükümlerine uygun olup olmadığı hakkında 
MEHMET DOĞAN
KUBAT (İstanbul) – Teşekkür ederim. 
Sayın Başkanım,
çok değerli milletvekili arkadaşlarım; yüce heyetinizi saygılarımla selamlarım.

Cumhuriyet Halk Partisi Grup Başkan Vekili Sayın
Gök, 114’üncü madde uyarınca geçici hükûmete bağımsız olarak atanan sayın
bakanların Meclis Genel Kurulunda bulunmalarını ve Cumhurbaşkanımızın
konuşmalarını izlemesinin Anayasa ve İç Tüzük hükümlerine aykırı olduğuna dair
bir görüş ileriye sürdü. Bu görüş yerinde olmayan bir görüştür. Anayasa’nın
81’inci maddesi milletvekillerinin göreve başlarken yemin edeceğini ve bu
yeminin şeklini düzenlemiş. Yine Anayasa’nın 112’nci maddesi, hükûmete
dışarıdan atanan, milletvekili sıfatını taşımayan bakanların da bu yemini
81’inci maddeye göre icra edeceklerini belirtmiş. Yeminin ne şekilde yapılacağı
da yine İç Tüzük’ümüzde “birleşimin başı” deniyor. Biliyorsunuz, birleşim,
Genel Kurul açıldıktan itibaren oturumların tamamını kapsayan, bir gün
içerisindeki oturumların tamamıdır. 
Şimdi, değerli arkadaşlarım “Sayın Cumhurbaşkanımız
-dikkat ederseniz- Anayasa gereği gerek görürse Meclisin açılış konuşmasını
yapar.” diyor, henüz o safhadayız daha ve birleşimin başındayız. Ve
sayın bakanlarımızın kürsüde yemin etmek için burada gelip Hükûmet sıralarında
oturmasında ne İç Tüzük ne Anayasa ne de teamül açısından hiçbir problem
yoktur. Kaldı ki milletvekillerimizin buradaki yemin törenlerini hepimiz
beraberce izledik. Kimi milletvekillerimiz çeşitli sağlık sebepleriyle veya işi
gücü olduğundan dolayı geciktiler. Bizim akşam, gece geç yarılarında bile burada
yemin ettirdiğimiz arkadaşlarımız oldu ki göreve başlasın diye. Dolayısıyla,
sayın bakanlarımızın Genel Kurulumuzda yürütmenin dışarıdan, Anayasa’ya göre
“atanmış bakan” sıfatıyla burada yemin etmek üzere hazır bulunmalarında,
oturmalarında, Genel Kurul faaliyetlerini izlemelerinde ne Anayasa ne de İç
Tüzük’e aykırı bir husus yer almadığından Sayın Başkanımızın bu konudaki
-aslında usul tartışmasına da gerek yoktu- tutumunun yerinde olduğunu
belirtiyor, yüce heyetinizi saygılarımla selamlıyorum. (AK PARTİ sıralarından
alkışlar) 
BAŞKAN – Teşekkür ediyorum. 
İdris Baluken, Diyarbakır Milletvekili.
Buyurun. 
İDRİS BALUKEN (Diyarbakır) – Teşekkür ederim. 
Sayın Başkan, değerli milletvekilleri; hepinizi
saygıyla selamlıyorum. 
Aslında uzun süredir ülkede yasalar, Anayasa ve İç
Tüzük tamamen rafa kaldırılmış durumda. Bu seçim Hükûmetinin kurulması
aşamasında da görevlendirilen, tarafsız ve bağımsız olması gereken
bürokratların ya da milletvekillerinin ne kadar tarafsız ve bağımsız olduğunu
daha önce bu Meclis kürsüsünden ifade etmiştik. 
Kırk yıldır
AKP’de siyaset yapan bir milletvekilinin ki Millî Savunma Bakanlığı yapmış bir
milletvekilinin, bir gece önceden istifa edip bir gün sonra bağımsız ve
tarafsız bir bakan olarak bu Hükûmete yerleştirilmesini siz, halka ve bize asla
izah edemeyeceksiniz.
BÜLENT TURAN
(Çanakkale) – Bakan vermediler.
İDRİS BALUKEN
(Devamla) – Yine, daha önce AKP’den defalarca milletvekili adayı olmuş, bakan
yardımcılığı yapmış insanların tarafsız ve bağımsız olarak bu seçim Hükûmetine
sizin tarafınızdan getirilmiş olmasının, Cumhurbaşkanı tarafından onaylanmış
olmasının kendisi zaten Anayasa’ya aykırı olarak tarihe geçti. 
Bugün de yapılan
itirazın kesinlikle haklı olduğu kanaatindeyiz. Henüz yemin etmeden, henüz
burada Genel Kurulda o yeminle ilgili prosedürü işletmeden burada yeni atanmış
olan bakanların bulunması kesinlikle doğru olmamıştır ama burada birinci
sorumluluk da tabii ki Meclis Başkanı olarak Sayın Başkan size aittir. Siz
Meclis Genel Kurulunu kendi keyfinize göre ya da siyasi görüşünüze göre
yönetemezsiniz. Sizi bağlayan bir İç Tüzük var. Defalarca Genel Kurulda, o İç
Tüzük gereği olarak bu Parlamentonun ve milletvekillerinin itibarını sağlamakla
görevli olduğunuzu hatırlatmamıza rağmen, bakın, demin medyaya yansıyan bir
habere göre Bitlis Valiliği, bu Parlamentonun 2 milletvekilini gözaltına
aldığını bir resmî açıklamayla duyuruyor. 
Öyle bir şey yok
tabii, öyle bir şey haddi de değil. Bitlis Valisi milletvekillerini gözaltına
almaya kalkarsa orada kendi bütün meşruiyetini yitirip kendi karşısındaki halk
gücünü görür tabii ama Anayasa’yı tamamen çiğneyeceğini açık deklare eden bir
valiye karşı bile sizin bugüne karşı bir tavrınız olmadı.
Şırnak’ta yine
aynı şeyi yapmaya çalıştılar, Şırnak milletvekilimizi gözaltına almaya çalıştılar.
Tabii ki gözaltına alamazlar, hadleri değildir. Yaparlarsa anayasal suç işleme
boyutu ayrı ama karşısında, kendisine o kararı yutturacak halkın gücünü
görmeleri de ayrıdır. (AK PARTİ sıralarından gürültüler)
Sizin bu
tutumunuz nedeniyle dün bir ilçenin kaymakamı…
ZEHRA
TAŞKESENLİOĞLU (Erzurum) – Roketle mi saldıracaksınız? Elif’i öldürdüğünüz gibi
roketle mi saldıracaksınız? (HDP sıralarından gürültüler)
KADRİ YILDIRIM
(Siirt) – Sus! Dinle, dinle…
İDRİS BALUKEN
(Devamla) – …bu Parlamentonun üyesine “vekil bozuntusu” demek suretiyle hitap
edebiliyor. Dolayısıyla…
(Mikrofon
otomatik cihaz tarafından kapatıldı) 
ZEHRA
TAŞKESENLİOĞLU (Erzurum) – Yasin Börü’yü öldürdüğünüz gibi kafasını mı
parçalayacaksınız ?
ALİ KENANOĞLU
(İstanbul) – Önce bir tahammül et, bir dinle bakayım önce!
İDRİS BALUKEN
(Devamla) – Varsa bir şeyiniz buraya gelir konuşursunuz, oradan öyle laf
atmayın.
Sayın Başkan,
süremi ekleyeceksiniz herhâlde. 
Milletvekilinin
ve Parlamentonun itibarını bu kadar düşüremezsiniz. İç Tüzük’te eğer milletvekilinin
ve Parlamentonun itibarını sağlamakla ilgili o maddeleri dikkate alacaksanız
Beytüşşebap Kaymakamına da Bitlis Valisine de Şırnak Valisine de buradan
söyleyecek iki çift sözünüzün olması gerektiğini düşünüyor, Genel Kurulu
saygıyla selamlıyorum. (HDP sıralarından alkışlar)
BAŞKAN – Sayın
Baluken, teşekkür ediyorum.
Sayın Gök,
buyurun. (CHP sıralarından alkışlar)
LEVENT GÖK
(Ankara) - Sayın Başkan, değerli milletvekilleri; herkesin gözü Türkiye Büyük
Millet Meclisinde. Türkiye Büyük Millet Meclisinde usul ve Tüzük hükümleri
yanlış uygulanırsa bu ülkede yasaların uygulanmasını nasıl sağlayabilirsiniz?
Bir tartışmayı başlatmak amacıyla söylemedik ama Türkiye Büyük Millet Meclisi
daha yasama yılının ilk açılış günü bir yanlışın içinde olursa bunu halkımıza
nasıl izah edersiniz? 
Değerli
arkadaşlarım, yasalar açık, Tüzük’ümüz açık, hep beraber okuyalım. 
Sayın Başkan
sabahleyin birleşimi açarken -haklı olarak- “Yasama yılının 1’inci Birleşiminin
Birinci Oturumunu açıyorum.” diyerek söze başladı ve ondan sonra, konuşmasını
yaptıktan sonra Cumhurbaşkanını kürsüye konuşmak için davet etti. Cumhurbaşkanı
konuştuktan sonra da Sayın Başkan ara verdi, geldiğimiz zaman -tutanaklar
ortada- Sayın Meclis Başkanı “1’inci Birleşimin İkinci Oturumunu açıyorum.”
diyerek söze başladı. Değerli arkadaşlarım, “1’inci Birleşimin İkinci Oturumu”
farklı bir kavramdır, “birleşimin başı” farklı bir kavramdır. 
Şimdi Meclis
İçtüzüğü’müzü okuyorum… Sayın bakanları da tenzih ederim, elbette yemin
etsinler, görevlerine devam etsinler ama yani İç Tüzük’ümüzün 3’üncü maddesinin
ikinci fıkrasını nasıl yorumlamamız gerekir? Aynen şu, bütün yurttaşlarımızın
da bilgisine sunuyorum: “Andiçme töreninde bulunmayan milletvekilleri,
katıldıkları ilk birleşimin başında andiçerler.”(AK PARTİ sıralarından
“’Milletvekilleri’ diyor.” sesi)
Bakın, evet, çok
güzel…
BÜLENT TURAN
(Çanakkale) – Özel bir durum vardı Sayın Gök.
LEVENT GÖK
(Devamla) – Bakanlar da aynen milletvekillerinin statüsüne bağlı. Anayasa’nın
112’nci maddesi…
BÜLENT TURAN
(Çanakkale) – Daha doğru işler bekliyoruz sizden!
LEVENT GÖK
(Devamla) – Bağırmayın, bir dinleyin ya, hukuki bir şey anlatıyoruz burada!
Oturun bir.
112’nci maddede
aynen şunu söyler Anayasa’mız: “Bakanlar Kurulu üyelerinden milletvekili
olmayanlar; 81 inci maddede yazılı şekilde Millet Meclisi önünde andiçerler…”
Yani, sayın bakanların burada yemin etmesi gereken zaman, Sayın Meclis
Başkanının saat 15.00’te Meclisi açtığı ilk anda…
BÜLENT TURAN
(Çanakkale) – Özel oturumla açtı.
LEVENT GÖK
(Devamla) – …birleşimi açtıktan sonra onları önce Meclise, sonra da kürsüye
davet etmesi şeklinde olmalıydı.
İç Tüzük şu anda
aykırı kullanılıyor. İç Tüzük sadece burada aykırı kullanılmıyor, yasalar da
aykırı kullanılıyor. Örneğin, geçici Bakanlar Kurulu üyeleri, bağımsız
bakanlardan, AKP’den MHP’den, CHP’den, HDP’den talep edildi, sonradan MHP’den bir
arkadaş -Sayın Tuğrul Türkeş- bakan oldu, sonra da istifa etti. 
BÜLENT TURAN
(Çanakkale) – Neden?
LEVENT GÖK
(Devamla) – Şimdi, MHP’den AKP’ye geçen Sayın Bakanı MHP’nin kontenjanından mı
sayacaksınız? Nereye sayacaksınız bunu?
BÜLENT TURAN
(Çanakkale) – Bakan verdiniz mi?
LEVENT GÖK
(Devamla) – Artık o da AKP’nin bir bakanıdır ve AKP’nin geçici hükûmetteki
bakan sayısı da artmıştır. Bütün bu yanlışlar içerisinde devleti idare etmeyin
diye uğraşıyoruz. Burada bir hukuki tartışmayı yürütüyoruz…
(Mikrofon
otomatik cihaz tarafından kapatıldı) 
LEVENT GÖK
(Devamla) – ...ve sabah ilk açıldığı zamanki oturumda yemin etmesi gereken
bakanların şu anda yemin edemeyeceğini ifade ediyoruz.
Saygılarımla.
(CHP sıralarından alkışlar) 
BAŞKAN – Sayın
Gök, teşekkür ediyorum.
İç Tüzük’ümüze
göre ant içmenin birleşimin başında yapılması gerekmektedir ancak birleşimin
açılışının yasama yılının ilk birleşimine özel olarak Cumhurbaşkanının açılış
konuşmasıyla başlaması nedeniyle diğer iş ve işlemler bu konuşmanın akabinde
yapılabilmektedir. Bu esnada henüz yemin etmemiş bakan ve milletvekillerinin
açılış konuşmasını yerinden takip etmesinde bir sakınca olmadığını düşünüyorum.
Şimdi sayın
bakanları yemin etmek üzere kürsüye davet ediyorum.
VIII.- ANT İÇME 
1.- Anayasa’nın 114’üncü maddesine göre
atanmış bulunan Avrupa Birliği Bakanı Hatice Beril Dedeoğlu ve Kalkınma Bakanı
Mustafa Cüneyd Düzyol’un ant içmesi
BAŞKAN - Sayın
Hatice Beril Dedeoğlu, Avrupa Birliği Bakanı.
Sayın Bakan,
buyurun. (AK PARTİ sıralarından alkışlar)
(Avrupa Birliği
Bakanı Hatice Beril Dedeoğlu ant içti) (AK PARTİ sıralarından alkışlar)
BAŞKAN – Sayın
Bakan, hayırlı olsun.
Sayın Mustafa
Cüneyd Düzyol, Kalkınma Bakanı.
Sayın Bakan,
buyurun. (AK PARTİ sıralarından alkışlar)
(Kalkınma Bakanı
Mustafa Cüneyd Düzyol ant içti) (AK PARTİ sıralarından alkışlar)
BAŞKAN – Sayın
Bakan, teşekkür ediyorum.
III.- OTURUM BAŞKANLARININ KONUŞMALARI (Devam)
3.- TBMM Başkanı İsmet Yılmaz’ın,
Diyarbakır Milletvekili İdris Baluken’in usul görüşmesi üzerinde yaptığı
konuşmasındaki bazı ifadelerine ilişkin konuşması
BAŞKAN - Sayın
milletvekilleri, Sayın Baluken’in bir açıklaması oldu. Bu Meclisin itibarı
milletvekillerinin itibarıyla orantılıdır, milletvekillerinin itibarını korumak
herkesin vazifesidir. Dolayısıyla, bir kaymakam veya vali hiçbir
milletvekilini… 
Şunu çok net
söylüyorum: Bu Mecliste birinci sınıf milletvekili, ikinci sınıf milletvekili,
üçüncü sınıf milletvekili yok; herkes birinci sınıf milletvekilidir. (AK PARTİ
sıralarından alkışlar) Dolayısıyla da, gerek kamuda çalışanların gerekse
Mecliste çalışan herkesin bunu bilerek davranması gereklidir. 
AHMET YILDIRIM
(Muş) – Hiç öyle görmedik.
BAŞKAN – Bakın, yapılan hareketler
milletvekillerine karşı değildir, onların temsil ettikleri halka karşıdır. Her
biri buraya gelirken 30 bin, 40 bin, 50 bin, 80 bin, 100 bin, 120 bin oy alarak
geldi. Dolayısıyla onları görmezden gelerek milletvekillerine gerek kaymakam
gerek valinin bir saygısızlık yapmasını kesinlikle bu millî iradeye yapılmış
bir saygısızlık olarak görürüz, yaptığı hareketlerin yanlış olduğunu söyleriz.
Yasayı da hiç kimsenin ihlal etmemesi lazım.
Bakın, Anayasa’da 83’üncü madde var; yasama dokunulmazlığı:
“Seçimden önce veya sonra bir suç işlediği ileri sürülen bir milletvekili
Meclisin kararı olmadıkça tutulamaz, sorguya çekilemez, tutuklanamaz,
yargılanamaz.” Anayasa açık, herkesin buna uyması gerekir.
Ha, bunun dışında, ağır cezayı gerektiren suçüstü
hâlleri de hariç diyerek herkesi yasaya, Anayasa’ya uymaya davet ediyoruz.
ALİ KENANOĞLU
(İstanbul) - Hiç uymayanlara ne yapacaksınız Sayın Başkan, uymayanlara?
BAŞKAN – Güzel.
Uymayanları da… Eğer bir yasa ihlali varsa, hiç kimsenin, milletvekillerinin
dışında bir dokunulmazlığı yoktur. 
ALİ KENANOĞLU
(İstanbul) - Sayın Başkan, kendisi beyan ediyor gözaltına alındığını.
BAŞKAN – Ama o
soruşturmayı biz yapacak değiliz, burada İçişleri Bakanımız vardır, burada
Adalet Bakanımız vardır, dolayısıyla ilgili bölümden gereğinin yapılmasını
isteyeceğiz. 
SELMA IRMAK
(Hakkâri) – Sayın Başkan, biz söz istiyoruz.
MERAL DANIŞ
BEŞTAŞ (Adana) – Sayın Başkan, biz söz istiyoruz.
BAŞKAN – Sayın
milletvekilleri, Adalet ve Kalkınma Partisi Grubunun İç Tüzük'ün 19’uncu
maddesine göre verilmiş…
MERAL DANIŞ
BEŞTAŞ (Adana) – Sayın Başkan, bu konuda bir açıklama yapmamıza izin verin.
BAŞKAN –
Vereceğim, vereceğim, lütfen… 
Sayın
milletvekilleri, Adalet ve Kalkınma Partisi Grubunun İç Tüzük'ün 19’uncu
maddesine göre verilmiş bir önerisi vardır, okutup işleme alacağım ve oylarınıza
sunacağım:
IX.- ÖNERİLER
A) Siyasi Parti Grubu Önerileri
1.- AK PARTİ Grubunun, Türkiye Büyük Millet
Meclisinin 2 Ekim 2015 Cuma gününden başlayarak 1 Kasım 2015 Pazar günü
yapılacak 26’ncı dönem milletvekili genel seçimine ilişkin kesin sonuçların
2839 sayılı Milletvekili Seçimi Kanunu’nun 37’nci ve Türkiye Büyük Millet
Meclisi İçtüzüğü’nün 3’üncü maddesine göre Yüksek Seçim Kurulunca Türkiye Radyo
ve Televizyon Kurumu kanallarında ilanını takip eden beşinci gün saat 15.00’te
toplanmak üzere tatile girmesine ilişkin önerisi 
Türkiye Büyük Millet Meclisi Başkanlığına
Danışma
Kurulunun 01/10/2015 Perşembe günü (bugün) toplanamadığından, İç Tüzük'ün
19’uncu maddesi gereğince Grubumuzun aşağıdaki önerisinin Genel Kurulun onayına
sunulmasını arz ederim.
  
Mehmet Doğan Kubat
 
İstanbul
  
AK PARTİ Grup Başkan Vekili 
Öneri:
Türkiye Büyük Millet Meclisinin 2 Ekim 2015 Cuma
gününden başlayarak 1 Kasım 2015 Pazar günü yapılacak 26’ncı dönem milletvekili
genel seçimine ilişkin kesin sonuçların 2839 sayılı Milletvekili Seçimi
Kanunu’nun 37’nci ve Türkiye Büyük Millet Meclisi İçtüzüğü’nün 3’üncü maddesine
göre Yüksek Seçim Kurulunca, Türkiye Radyo ve Televizyon kanallarında ilanını
takip eden beşinci gün saat 15.00’te toplanmak üzere tatile girmesi
önerilmiştir.
BAŞKAN –
Teşekkür ediyorum.
Lehte ve aleyhte
söz isteyenlere onar dakika söz vereceğim.
MERAL DANIŞ
BEŞTAŞ (Adana) – Sayın Başkan, önce şu diğer meselede söz istiyoruz, önergeye
geçmeden.
BAŞKAN – Lehte
Mehmet Doğan Kubat, İstanbul Milletvekili.
Buyurun. (AK
PARTİ sıralarından alkışlar) 
MEHMET DOĞAN
KUBAT (İstanbul) – Sayın Başkanım, çok değerli milletvekili arkadaşlarım;
grubumuzun vermiş olduğu öneri lehinde görüşlerimi ifade etmek üzere söz almış
bulunuyorum. Bu vesileyle yüce heyetinizi saygılarımla selamlarım.
Değerli
arkadaşlar, bilindiği üzere, Sayın Cumhurbaşkanımız Anayasa’nın 116’ncı maddesi
gereğince seçimlerin yenilenmesine karar vermiş ve şu anda Yüksek Seçim Kurulu,
yargı denetim ve gözetiminde bir seçim sürecini işletmektedir. Bizler de
-25’inci Dönem milletvekili arkadaşlarımız- sahaya inip siyasi partilerimizin,
kendi partilerimizin programları, ilkeleri doğrultusunda aziz milletimizin
huzuruna gideceğiz. Dolayısıyla, bu otuz gün -1 Kasıma kadar olan süre- yoğun bir
çalışma temposu içerisinde geçecek. 
Ben bu sürecin
demokratik esaslara göre hoşgörü içerisinde -düşmanca değil- bunun bir rekabet
olduğu bilinciyle bu saha çalışmalarının… Gerçekten Türkiye’ye yakışan bir
seçim ortamının olacağını ümit ediyorum ve sahada yapılacak çalışmalarda
gürültü kirliliği, çevre kirliliği yapılmaması noktasında siyasi partilerimizin
büyük bir çoğunluğunun bu centilmenlik anlaşmasını yapmış olması da gerçekten
çok sevindirici. 
Dolayısıyla, bu kısa süre içerisinde Meclisimizin
çalışmalarına devam etmesinin de çok faydalı olmayacağı kanaatindeyiz. Daha
önceki uygulamalarda da olduğu gibi Genel Kurulumuzun 1 Kasım tarihinde
yapılacak seçimlere kadar çalışmalarına ara vermesi, daha doğrusu tatile
girmesi -İç Tüzük gereğince yeni seçilen Meclis beş gün içerisinde zaten
toplanacak- o tarihe kadar tatil kararı vermesi noktasında önerimiz vardır.
Önerimize desteklerinizi bekler, yüce heyetinizi
saygılarımla selamlarım. (AK PARTİ sıralarından alkışlar)
BAŞKAN – Sayın Kubat, teşekkür ediyorum.
Lehte Sayın Pervin Buldan, İstanbul Milletvekili… 
MERAL DANIŞ BEŞTAŞ (Adana) – Yok, gelecek. 
BAŞKAN – Peki.
Aleyhte Sayın Levent Gök, Ankara Milletvekili…
ÖZGÜR ÖZEL (Manisa) – Efendim, söz talebi vardı
sayın milletvekilimizin, bu süreyi öyle değerlendirelim.
AHMET AYDIN (Adıyaman) – Geçti efendim, geçti.
LEVENT GÖK (Ankara) – Önce sayın milletvekilinin
söz isteği vardı efendim.
BAŞKAN – Levent Bey, söz veremeyiz, şunu bitirelim,
ondan sonra söz vereceğim, HDP’li milletvekillerine söz vereceğim.
LEVENT GÖK (Ankara) – Hayır, Pervin Hanım geliyor
diye…
BAŞKAN – Yok, Pervin Hanım henüz gelmiyor efendim,
beklemeyelim.
Levent Bey, buyurun.
LEVENT GÖK (Ankara) – Sayın Başkan, değerli
milletvekilleri; bugün yeni yasama yılımızın ilk açılış günü. 
Yasama yılımızın ilk açılış gününde, sabah yine
Silvan’dan gelen şehit haberleriyle sarsıldık ve orada şehit verdiğimiz
askerlerimizin acısını hepimiz yüreğimizde hissettik. Bugün Silvan’da şehit
olanlara ve bugüne kadar şehit verdiğimiz tüm polislerimize, askerlerimize ve
herkese ayrı ayrı Allah’tan rahmet diliyorum. Ulusumuzun başı sağ olsun. 
Yine, bugün Ankara’da hepimizin vicdanını karartan
ve “Bu nasıl oluyor?” dedirten bir trafik kazasında, Ankara Büyükşehir
Belediyesinin ehliyetsiz, nereden geldiği belli olmayan otobüs şoförünün bir
faciası sonucunda 12 hemşehrimi kaybetmiş olmanın derin acısıyla
huzurunuzdayım. Bugün Ankara Cebeci’de onlarca yaralı var ve maalesef 12
vatandaşımızı kaybettik ve Ankara bugün kan ağlıyor. Bunu bu hâle getiren
belediye anlayışını şiddetle kınıyorum. Şiddetle kınıyorum. (CHP sıralarından
alkışlar)
Yine, bugün
sabah, demokrasimizin olmazsa olmaz koşullarından… Yargı nasıl olsa olacak,
yasama olacak, yürütme olacak ama medya olmazsa demokrasi olur mu, Türkiye olur
mu? Bugün Türkiye tarihinin, medya tarihimizin en utanç verici günlerinden
birine tanık olduk ve günlerden beri saldırıya uğrayan Hürriyet gazetesinin bir
değerli yazarına yönelik bir saldırıyla sarsıldık. Bu saldırıyı, Sayın Ahmet
Hakan’a yapılmış olan saldırıyı şiddetle ve nefretle kınıyorum. (CHP
sıralarından alkışlar) 
İLYAS ŞEKER
(Kocaeli) – Öncekileri de kınasanız!
LEVENT GÖK
(Devamla) – Bu saldırı bile bile gelmiştir, göz göre göre gelmiştir, “Ben
geliyorum.” demiştir saldırı. Âdeta himaye edilmiştir. Saldırının geleceği bellidir.
Koruma talep etmiştir Sayın Ahmet Hakan. “Bayramdan sonra bakarız.” denilerek
geçiştirilmiştir. Bayramdan sonra geçiştirerek… Bakan, Sayın İçişleri Bakanı,
İstanbul Valisi, İstanbul Emniyet Müdürlüğü neredesiniz? Bunun bir açıklamasını
yapabilir misiniz? Böyle bir değerli yazara yönelik bu saldırının sorumluları
sizlersiniz, sizlersiniz. (CHP sıralarından alkışlar, AK PARTİ sıralarından
gürültüler)
FUAT KÖKTAŞ
(Samsun) – Değerli bir yazar olduğu için mi, insan olduğu için mi?
LEVENT GÖK
(Devamla) – Medyamız karartılmış, askerlerimiz ölüyor, Ankaralı hemşehrilerim
ölüyor ve böyle bir günde ülkeyi birleştirmesi ve bir huzura sürüklemesi
gereken Cumhurbaşkanını biz de olması gereken bir saygınlık içerisinde
dinliyoruz ama Cumhurbaşkanı kürsüden konuşurken hâlâ “biz” diyor, “siz” diyor
ve atıfta bulunuyor: “Herkes ettiği yemine sadık kalsın.” 
Sayın
Cumhurbaşkanı, siz Cumhurbaşkanı olduktan sonra artık partinizle bağınız
kesilmiştir, artık sizin için bütün partiler birdir. Sizin kafanız hâlâ AKP’de,
bu nasıl bir anlayıştır böyle? (CHP sıralarından alkışlar) Cumhurbaşkanı laf
yetiştiriyor, ona laf yetiştiriyor, buna laf yetiştiriyor. 
Değerli
arkadaşlar, Cumhurbaşkanlığı önemli bir makamdır. Bugün Cumhuriyet Halk
Partisi, Cumhurbaşkanlığı makamına saygının gereği Cumhurbaşkanını dinledi,
ayağa kalktı ve karşıladı onu. Böyle mi olmalıydı? Buradan daha huzur ve güven
dolu sözlerle çıkmak durumundaydık. Parlamentoda oy almış meşru partilere
sataşarak, her biriyle didişerek bir Cumhurbaşkanlığı yapmak ne yazık ki
Türkiye’ye özgü bir davranış. Bugün demokrasiyi konuşuyor Meclis. Elbette
Mustafa Kemal Atatürk’ü, İsmet İnönü’yü ve bugünlere getiren devrimcileri,
aydınları, yurtseverleri, herkesi saygıyla anıyoruz. Demokrasi olmazsa olmaz
koşulumuz ama illa da diretiliyor “Ben tek adam olacağım.” diye. Öyle mi?
Bakın, değerli
milletvekilleri, Sayın Başkan; demokrasi tarihî gelişim içerisinde devletin
sınırlandığı, bireyin hak ve özgürlüklerinin korunduğu bir kavramdır. Devlet
bireye karşı korunmayacaktır, birey devlete karşı korunacaktır. Devlet bireyin
hak ve özgürlük alanına giremez. 
Yıllar önce ülkemizin yetiştirdiği en önemli
aydınlardan Profesör Doktor Tarık Zafer Tunaya Paris’te bir müzeyi gezerken
gözleri küçük bir kitaba takılır: 1791 Fransız Anayasası. Eserin altına biraz
daha eğilince, baktığında şu cümleyi okur ve kanının donduğunu hisseder Tarık
Zafer Tunaya: “Bu kitap insan derisiyle kaplanmıştır.” Bu söz hürriyet
savaşlarının derinliğini, uzunluğunu, özgürlük denen şeyin bedava olmadığını o
kadar anlamlı ifade ediyor ki hür yaşamanın bedeli açıkça görülüyor. Bu
mücadeleler bizi günümüzün demokrasi platformuna ulaştırmıştır. Bundan sekiz
yüz yıl önce Magna Carta’yla başlayan anayasacılık ve insan hakları ve özgürlük
arayışları günümüzün demokrasi kavramını oluşturmuştur. Amaç, insanın insan
olmak onuruyla birtakım haklara ve hürriyetlere sahip olduğunu kabul
ettirmektir. Yöneticilerin yetkileri sınırlanacak ve yöneticiler
denetlenecektir. İktidar işte bu dünyaya girmemelidir. Kişilerin hakları
doğuştan gelmiştir ve onlar doğduğu için zaten -insanlar- bu haklara sahiptir.
Yönetenler bu hakları tanımakla, korumakla, geliştirmekle ödevlidirler. Fert
fert, kitle kitle yapılmış olan bütün bu ihtilallerin ortak amacı bu fikirlerde
toplanmıştır. Tarihin bize sunduğu iktidar türleri, krallar, emirler, sultanlar
yurttaşların haklarını bir bahşiş ve ulufe saymışlardır. Ne demektir insan
hakları ve özgürlükler? Onlar dağıttığı oranda ancak hak sahibi olunabilirdi.
İnsanlar birer kuldular, hak istemeye hakları yoktu…
LEYLA ŞAHİN USTA
(Konya) – Siz de öyleydiniz, siz de. 
LEVENT GÖK
(Devamla) – …görevleri iktidarlarının yüceliğini ve gücünü artırmaktı, o kadar.

LEYLA ŞAHİN USTA
(Konya) – Siz de öyleydiniz. 
LEVENT GÖK
(Devamla) – İşte bu fikirlerle savaşılmıştır. Bütün özgürlükçü ihtilallerin
amacı bu otoriter koşulları yıkmak ve bu yolda elde edilmiş sonuçlara yeni
gelişmeler eklemek olmuştur. 
LEYLA ŞAHİN USTA
(Konya) – Siz de yaptınız aynısını. 
LEVENT GÖK
(Devamla) – Hürriyet mücadelesi insan derisiyle kaplı anayasalar içinde bugün
de devam etmektedir. 
Sayın Başkan,
değerli milletvekilleri; bilim adamları araştırıyorlar, bir ülkede demokrasi mi
var diktatörlük mü var, birtakım testlere tabi tutuyorlar. Gelin, o testleri
Türkiye için yapalım. Diyorlar ki bilim adamları: “Şehir meydanı testi yapalım.
Bir ülkede yurttaşlar şehrin ana meydanına çıkıp hapse atılma ve fiziksel
şiddete uğrama korkusu olmadan özgürce konuşabiliyor mu konuşamıyor mu? Özgürce
konuşuyorsa demokrasi var, konuşamıyorsa, en ufak bir hakaretten dolayı hapse
atılıyorsa diktatörlük var.” Bilim adamları söylüyor bunu. 
İkincisi,
iktidarı seçim sandığına gönderme testi. Bizde seçim var, 7 Haziranda seçim
oldu. Peki, Cumhurbaşkanı süre yeterli olduğu hâlde ana muhalefet partisi Genel
Başkanına bu ülkede niçin hükûmeti kurma görevi vermemiştir? Niçin vermemiştir?
(CHP sıralarından alkışlar, AK PARTİ sıralarından gürültüler) 
ORHAN KARASAYAR
(Hatay) – Kiminle kuracaktınız, kiminle? 
LEVENT GÖK
(Devamla) – Böyle bir yetkisi var mıdır? “Demokrasi” diyorsanız herkes
çuvaldızı kendisine batıracaktır. 
Bağımsız yargı…
Bağımsız yargı olmazsa olmaz koşullardan bir tanesi. 
Değerli
milletvekilleri, “Böyle ülkelerde diktatörler türer.” diyor bilim adamları ve
diktatörleri şöyle tarif ediyorlar, diyorlar ki: “Diktatörlerin en önemli
özelliği, liderliklerinin her şeye kadir olduğu ve ülkeyi her yönüyle
kanatlarının altına alma istekleridir.” Acaba birileri size bunu hatırlatıyor
mu? (AK PARTİ sıralarından gürültüler) “Ben her şeye hâkimim, ben her şeyi
bilirim, ben her şeyi yaparım, ben kudretliyim.” İşte, ortak özellik budur
diktatörlerde. 
Devam ediyor
gene bilim adamları: “Hayatın akışında diktatörün karar vermeyeceği hiçbir alan
yoktur. Diktatör her şeye karışır ve özellikle de kadınların yaşam biçimine
karışır. Onlara nasıl giyinmesi gerektiğini, kaç tane çocuk doğurması
gerektiğini anlatır.” Biliyor musunuz? (CHP sıralarından alkışlar) Diktatörün
gözünde uzmanlık, eğitim, profesyonel becerilerin hepsi harcanabilir, cahil ve
yeteneksiz olsanız bile ona biat ediyorsanız en makbul insanlar odur. (AK PARTİ
sıralarından gürültüler) Niye alınıyorsunuz arkadaşlar, ben bilim adamlarının
anlattıklarını anlatıyorum. Diktatörler bir de şuna bakarlar: Halkın kendilerini
sevdiklerini ve sonuna kadar liderlerinin arkasında duracaklarına inanırlar ama
onlara da en güzel cevabı Mahatma Gandhi vermiştir. Mahatma Gandhi demiştir ki:
“Tarih boyunca böyle adamlar hep oldu. Umutsuzluğa düştüğümde tarih boyunca
doğruluk ve sevginin her zaman kazandığını hatırlarım. Diktatörler, tiranlar
olmuştur, hatta yenilmez de gözüktüler ama hep yenildiler. Düşünün, her
defasında.” diye bizlere seslenir. 
Şimdi, yeni
Meclisimizin açılışında diktatörlüğün olmadığı, Türkiye’de halk egemenliğinin
kurulacağı 1 Kasım seçimlerinde tüm halkımızla buluşmak umuduyla herkesi
sevgiyle, saygıyla selamlıyorum. (CHP sıralarından alkışlar)
BAŞKAN – Sayın
Gök, teşekkür ediyorum.
AHMET AYDIN
(Adıyaman) – Sayın Başkan…
BAŞKAN – Söz
vereceğim.
Sayın Buldan,
buyurun lütfen.
MEHMET METİNER
(İstanbul) – Tiranlığı sizden öğrendi bu ülke.
BARIŞ YARKADAŞ
(İstanbul) – Biz kimsenin dişini çekmedik ama, tırnak da çekmedik.
BAŞKAN – Hatibi
dinliyoruz, lütfen…
PERVİN BULDAN
(İstanbul) – Sayın Başkan, değerli milletvekilleri; ben de Genel Kurulu
saygıyla, sevgiyle selamlıyorum. 
Konuşmama
başlamadan önce dün akşam saldırıya uğrayan Sayın Ahmet Hakan’a buradan geçmiş
olsun dileklerimizi ifade etmek istiyorum. Ayrıca, Azadiya Welat ve DİHA’ya da
yönelik yapılan saldırıları buradan bir kez daha kınadığımızı ifade etmek
istiyorum.
Değerli arkadaşlar, söz hakkı almamın sebebi bugün
AKP’nin, Meclisi 1 Kasım tarihine kadar tatil etme yönünde vermiş olduğu grup
önerisidir ve şunu ifade ederek başlamak istiyorum değerli arkadaşlar: Ülkemiz
bir savaş hâli yaşarken ve ülkemizde sivil insanlar katledilirken…
MEHMET UĞUR DİLİPAK (Kahramanmaraş) – Savaş yok.
PERVİN BULDAN (Devamla) - …halkın iradesi olan, halkın oylarıyla
seçilmiş olan milletvekillerini ve Genel Kurulu tatile sokmak doğru bir tutum
ve davranış değildir. 
Aslında en fazla çalışmamız gereken günleri yaşıyoruz, aslında en fazla
yasaların çıkması gereken bir süreci yaşıyoruz değerli arkadaşlar. Meclis
bugünlerde yasalar çıkarmayacak da, Meclis bugünlerde çalışmayacak da ne zaman
çalışacak, ne zaman yasalar çıkaracak, bunu gerçekten merak ediyoruz. 
RAMAZAN CAN (Kırıkkale) – Komisyonlar yok.
PERVİN BULDAN (Devamla) - Komisyonlar kurulmamış, işte esas tartışılması
gereken mesele budur değerli arkadaşlar. Komisyonlar kurulmalı ve Meclis ondan
sonra tatil kararını almalıdır seçim nedeniyle. Oysa 7 Haziranda bu ülkede bir
seçim yapıldı. Halk ve halklar, Türkiye halkları iradelerini beyan ettiler,
oylarını verdiler. Ama ne yazık ki biraz önce bu kürsüde konuşma yapan bu
ülkenin Cumhurbaşkanı Recep Tayyip Erdoğan’ın başkanlık hırsı yüzünden, AKP’yi
tek başına iktidar yapma hırsı yüzünden bu ülke bir kez daha seçim kararı almak
durumunda kaldı değerli arkadaşlar.
Evet “Bölgede kan akıyor.” dedik değerli arkadaşlar.
AYŞE SULA KÖSEOĞLU (Trabzon) – Kanı siz akıtıyorsunuz.
PERVİN BULDAN (Devamla) - Şırnak’ta, Mardin’de, Diyarbakır’da,
Hakkâri’de, Van’da sivil insanlar öldürülüyor değerli arkadaşlar. AKP’nin
katliam politikası devreye konulmuş... (AK PARTİ sıralarından gürültüler)
BAŞKAN – Hatibi dinleyelim lütfen.
PERVİN BULDAN (Devamla) - …bunun üzerinden siyaset yapılıyor, bunun
üzerinden prim elde edilmeye çalışılıyor ve 1 Kasım seçimlerinde
zannediyorsunuz ki -bu tekrar seçimde- insanlar size oy verecekler.
AYŞE SULA KÖSEOĞLU (Trabzon) – Bir defa da asker ve polisi öldürenleri
kınayın.
PERVİN BULDAN (Devamla) - Asla ve asla umduğunuzu bulamayacaksınız
değerli arkadaşlar. (HDP sıralarından alkışlar) İstediğiniz kadar seçimleri
tekrarlayın, istediğiniz kadar seçim yerlerini değiştirin, sandıkların
yerlerini değiştirin, taşımalı sistemi devreye koyun.
AYŞE SULA KÖSEOĞLU (Trabzon) – Silah zoruyla oy kullandırttınız.
PERVİN BULDAN (Devamla) - Her şeye rağmen insanlar sizin
bu katliam politikanızı unutmayacak, bunun bilinciyle hareket edecek ve buna
göre sizlere oy verecekler değerli arkadaşlar. (AK PARTİ sıralarından
gürültüler) 
Ölen, öldürülen sivil insanların
resimleri burada. 
İLKNUR İNCEÖZ (Aksaray) – PKK
terör örgütünün katlettiği insanlar onlar!
ALİ KENANOĞLU (İstanbul) -
Dinleyin bir ya! Ne bu müdahale!
İLKNUR İNCEÖZ (Aksaray) – Niye?
Rahatsız mı oldunuz!
ALİ KENANOĞLU (İstanbul) –
Müdahale etmeyin oradan!
PERVİN BULDAN (Devamla) - Toplu
bir şekilde Cizre’de katledilen insanların resimleri değerli arkadaşlar.
Cizre’de 22 insan katledildi. 
İLKNUR İNCEÖZ (Aksaray) – Kimin
katlettiğini sen de söyle!
PERVİN BULDAN (Devamla) - Sizin
“terörist” dediğiniz 70 yaşında bir baba... AKP’nin emir verdiği güvenlik
güçlerinin açmış olduğu ateş sonucu yaşamlarını yitirdiler. (AK PARTİ
sıralarından gürültüler) Evet, 3 yaşında bir bebek, değerli arkadaşlar, bu bir
terörist olabilir mi? 3 yaşında bir bebek, güvenlik güçlerinin silahı sonucu,
açılan ateş sonucu yaşamını yitiren bir bebek. Vicdanlar bile ağladı buna. (AK
PARTİ sıralarından gürültüler)
İLYAS ŞEKER (Kocaeli) - Orada
teröre sırtınızı dayıyorsunuz!
ALİ KENANOĞLU (İstanbul) –
Yüzleşmek zorunuza gidiyor!
PERVİN BULDAN (Devamla) - Biz
cenazelerimizi buzdolaplarında saklamak durumunda kaldık değerli arkadaşlar. 
Bu, Cemile’nin resmi. Cemile’nin
annesi çocuğunun cenazesini on gün boyunca buzdolabında saklamak durumunda kaldı.
Niye? Çünkü sokağa çıkma yasağı ilan ettiniz, oradaki halkı cezalandırmak
istediniz. Niye? HDP’ye oy verdiler diye. Hiç merak etmeyin değerli arkadaşlar,
HDP yüzde 13’ün çok çok üzerinde oy alacak. (HDP sıralarından alkışlar) HDP
sizi özellikle bölgede bir tabela partisi hâline getirecek, bundan hiç kuşkunuz
olmasın. 
SELMA IRMAK (Hakkâri) - Zaten
tabela partisi. 
PERVİN BULDAN (Devamla) - Yaralı
olan arkadaşlarımız, yaşamlarını yitiren arkadaşlarımız…
AYŞE SULA KÖSEOĞLU (Trabzon) –
Keşke Türkiye'nin partisi olabilseniz! Türkiye Büyük Millet Meclisindesiniz,
Türkiye'nin partisi olun!
PERVİN BULDAN
(Devamla) - Değerli arkadaşlar, biz yaşanan bütün ölümlerden üzüntü duyuyoruz;
bir askerin ölümünden de, bir polisin ölümünden de, bir gerillanın ölümünden de
üzüntü duyuyoruz. Eğer ölümleri ayrıştırırsak bu ülkeye barışı getiremeyiz
değerli arkadaşlar. (AK PARTİ sıralarından gürültüler) Ölümleri ayrıştırarak bu
ülkeye barışı getiremeyiz. Varto’da yaşanan bir insanlık suçuydu değerli
arkadaşlar. “Ekin Van” isminde bir kadın gerilla katledildikten sonra… (AK
PARTİ sıralarından gürültüler)
BAŞKAN – Hatibi
dinleyelim lütfen.
PERVİN BULDAN
(Devamla) – Ekin Van arkadaşımız… Bakın, Ekin Van Varto’da katledildi, çıplak
bedeni teşhir edildi. Bu, Türkiye açısından bir utanç tablosudur değerli
arkadaşlar. Bunu kınıyoruz, bunu kabul etmiyoruz değerli arkadaşlar. 
METİN KÜLÜNK
(İstanbul) – Sayın Buldan, bak, bu Yasin Börü’nün annesi, Yasin Börü’nün annesi
bu. 
PERVİN BULDAN
(Devamla) – Evet, bu ülkenin barışa ihtiyacı var, bu ülkenin huzura ihtiyacı
var, bu ülkenin özgürlüklere, kardeşliğe ihtiyacı var. Eğer bu ülkeye barışı
güvenlik güçlerinin zulmüyle getirmeye kalkışırsanız halkın direnişiyle
karşılaşırsınız. (HDP sıralarından alkışlar) Halk size gerekli cevabı 1 Kasım seçimlerinde
tekrar verecektir. 
Buradan bir kez
daha ifade ediyoruz, biraz önce Sayın Cumhurbaşkanı buradan özellikle, HDP’nin
Kürtleri temsil etmediğini ifade etti. (AK PARTİ sıralarından “Doğru” sesleri,
gürültüler) Diyarbakır’da AKP 1 milletvekili çıkardı, Hakkâri’de 3-0 yaptık,
Iğdır’da 2-0 yaptık, Batman’da, Mardin’de, Van’da Diyarbakır’da aldığınız o
birer tane milletvekilliğini 1 Kasım seçimlerinde sizden alacağız değerli
arkadaşlar.
Hepinizi
sevgiyle, saygıyla selamlıyorum. (HDP sıralarından alkışlar)
BAŞKAN – Sayın
Buldan’a teşekkür ediyorum.
Sayın Oktay
Vural…
Oktay Bey,
buyurun.
OKTAY VURAL
(İzmir) – Sayın Başkan, değerli milletvekilleri; bugün aslında çok trajik bir
tabloyla karşı karşıyayız, Meclis açılıyor ama kapanıyor. Gerçekten, böyle bir
günde maalesef yine 3 şehidimiz var, 12 vatandaşımız Ankara’da maalesef vefat
etti, acımız çok. Tabii, böyle bir ortam içerisinde medyaya yönelik sistematik
saldırılar, kurşunlamalar, bunların hepsi aslında bugün içinde bulunduğumuz
sorunu ortaya koyuyor, bu olaylar Türkiye’nin bir sorunla karşı karşıya
kaldığını ortaya koyuyor. Hepimiz, hep beraber, birlikte farklı görüşlerimiz
olmakla birlikte elbette demokrasi içerisinde bağımsız, hür medya aracılığıyla
vatandaşlarımıza görüşlerimizi ifade edeceğiz, onlar da, açıkçası vatandaşlara
ilettiğimiz bu görüşler doğrultusunda hür tercihlerini kullanacak. Ama bugün
Ahmet Hakan’a yapılan saldırı aslında halkın bilgi edinme özgürlüğüne yönelik
bir saldırıdır. Demokrasimizin kalitesi açısından geldiği bu nokta çok tehlikeli
bir noktadır. Bu bakımdan, bununla ilgili, muhakkak, havuz medyası olsun,
yandaşı, candaşı, şu bu; medyayı bir ele geçirme, bir manipülasyon ve politika
aracı hâline dönüştürmek isteyen bir zihniyetin demokrasiyle alakası olmadığını
bu vesileyle ifade etmek istiyorum. 
Evet, biraz önce
Sayın Cumhurbaşkanı konuştu. Cumhurbaşkanının konuşması, birtakım sataşmalar ve
gerçekten Meclisin bütün milletvekillerini rahatsız edebilecek konularla ilgili
görüşlerimi ifade ettim. İki konuyu da önemli gördüm, çok önemliydi gerçekten, bu
kürsüde yapılan yeminlere ahlaki ölçüde sadık kalma konusuna vurgu yaptı, bu
çok önemli gerçekten. Bugün, bu kürsüde yemin edenleri, bu yeminin asgari
ahlaki gereğini yapmayanları aziz milletimiz gerçekten biliyordur, takdir
ediyordur; bizim de arzumuz, isteğimiz sadece ve sadece bu yemine sadık
kalınmasını temin etmektir. (MHP sıralarından alkışlar) 
İkinci konu da
bugüne kadar terörle müzakere edenlerin, muhatap alanların, açıkçası,
Milliyetçi Hareket Partisi çözüm süreciyle ilgili görüş ve düşüncelerini ifade
ederken “Siz kandan besleniyorsunuz.” diye söyleyenlerin, onları aklayıp
paklayanların bugün terör örgütüyle ilgili bir noktaya gelmiş olması gerçekten
önemli ve aslında, bu açıdan bakıldığında bu gelişmeler Milliyetçi Hareket Partisinin,
Türkiye’nin ne kadar haklı olduğunu ortaya koyuyor. Bizim tespitimiz bu çünkü
Türkiye’nin terörle mücadelesi siyasi ve hukuken meşrudur. O bakımdan, bu
açıdan bakıldığında dün farklı noktada olanların bugün… Umarım taktik değildir,
umarım stratejik değildir, umarım dolaba koydukları çözümü raftan indirmek için
bir reklam arası değildir, inşallah değildir. (MHP sıralarından alkışlar) Çünkü
bütün bunların hepsini gördük; 2011 yılında da “Yapıyoruz.” dediler,
“Bitirdik.” dediler, sonuçta geldik, gördük ki Oslo’da buluşmuşlar. O bakımdan,
bu, ibretlik noktadır, bütün duyan kulaklar, gören gözler, umarım bu ibretlik
noktada bir muhakeme yapmışlardır. Kim sorumlu? Bu süreç içerisinde “PKK’ya
silah stoklatanlara göz yumduk.” diyenlerin, “El sallıyordu, görmezden geldik.”
diyenlerin, askeri ve polisi kışlalara koyup da PKK’nın alan hâkimiyetine yol
açanların, valilere operasyon yapmama talimatı verenlerin kim olduğunu aziz
milletvekillerimiz herhâlde biliyorsunuz; aziz milletimiz, siz de biliyorsunuz.
Dolayısıyla, bugün geldiğimiz bu tablonun sorumlularının 7 Haziran
seçimlerinden sonra ortaya koydukları bu konsept değişikliği umarım “Dün
dündür, bugün bugündür.” anlayışının tipik bir tezahürü değildir, umarım bu
tezahür “Parti menfaati için papaz elbisesi bile giyerim.” diyen bir siyaset
anlayışının unsuru olmaz, devamı olmaz. (MHP sıralarından alkışlar) Hep beraber,
birlikte teröre karşı, şiddete karşı dimdik duracağız. Ama, bu kürsülerde
söylediğimiz zaman, bütün bunlara “Terör bitecek, siz de biteceksiniz.”
dediler, böyle dediler ama biten Türkiye’ydi. Bugün, bu noktada, bu eksende
olanlar, karşılıklı olarak atışmalar umarım… Oslo’da neler görüşüldüğünü,
İmralı-Kandil arasında hangi konularda müzakereler yapıldığını, Dolmabahçe’de
neler görüşüldüğünü açıklayın, millet görsün, millet duysun ya, millet duysun.
(MHP sıralarından alkışlar) Herhâlde çay içmediniz, kahve içmediniz, bütün
bunlarda bir müzakere oldu, bir şeyler oldu. Bunları anlatmıyorlar, bu eksende
bakıyoruz… Bir anlatın bakalım, ne oldu, ne görüşüldü, İmralı’ya ne sözler
verildi? Dolmabahçe’deki mutabakat… Bunlar açıklanmalı açık yüreklilikle. Tabii,
geldiğimiz bu noktada…
7 Haziranda aziz
milletimiz oyunu kullandı, değerli milletvekillerinin hepsini gönderdi buraya.
Hepiniz heyecanla geldiniz, inanıyorum, hepiniz heyecanlı. 23 Haziranda yemin
ettik ve yemin ettikten sonra bir hükûmet kurma süreci… Ama seçimden önce “400
vekil verin, bu iş huzur içerisinde, barış içerisinde olsun.” diyenler… 
BÜLENT TURAN
(Çanakkale) – Bakan verdin mi?
OKTAY VURAL
(Devamla) – …parlamenter demokrasiyi bekleme odasına aldı aziz milletim.
Milletimin temsil edildiği Parlamentoyu, parlamenter demokrasiyi 1.150 odanın
içerisine hapsedecekmiş. Parlamento, millet iradesinin tecelligâhıdır,
milletimizin tamamını temsil eder ama parlamenter demokrasiyi bekleme odasına
alanların, AKP Genel Başkanına hükûmet kurma değil seçime götürme görevi
verenlerin, Cumhuriyet Halk Partisiyle 32 gün konuşup sonuçta “Yahu, niye
oturduk, konuştuk?” noktasına gelip de, 45 günün 32 gününü yitirenlerin, görevi
devrettikten sonra ilave bir görevlendirmeyi de “Zaman israfı olur.” demek
suretiyle reddedenlerin, sistemi kimin çalıştırmadığını, bugün seçime gitme
sebeplerini gayet açık, net ortaya koyuyor.
Milliyetçi
Hareket Partisi olarak biz bu süreç içerisinde aziz milletvekilleri, tavrımız
açık ve net “Bu dönem içerisinde milletin adını tartıştınız, cumhuriyetin millî
devlet niteliğini, etnik kimliğe bölmek istediniz. Üniter devleti, federasyon,
eyaletlere bölmek istediniz. Dilimizi tartıştırdınız. Gelin, bundan vazgeçin.”
dedik, yok. “Çözüm süreci PKK’yı güçlendiriyor, çözüm sürecini sona erdirelim.”
dedik. “Yok.” dediler, “Hayır.” dediler. “Gelin, rüşvet ve yolsuzluğa karşı
ortak tavır alalım, hesabını soralım, kime gidecekse...” “Olmaz.” dediler.
“Gelin, parlamenter demokrasiye yapılan müdahaleleri kabul etmeyelim, Parlamentoyu
çalıştıralım ve hükûmet Parlamentoya karşı sorumlu olsun.” dedik. 
ZEHRA TAŞKESENLİOĞLU (Erzurum) – Niye bu kadar
paniksiniz?
OKTAY VURAL (Devamla) – “Hayır, biz saraya karşı
sorumluyuz.” dediler. 
Aziz
milletvekilleri, Milliyetçi Hareket Partisi bu Parlamentoya sorumlu bir hükûmet
kurma noktasında dört ilkesini, dört mutabakat zeminini Adalet ve Kalkınma
Partisine iletmiş olmasına rağmen maalesef Adalet ve Kalkınma Partisi bunlara
“Hayır” demiştir. Ama ben inanıyorum, Adalet ve Kalkınma Partisi kılavuzlarının
şu ya da bu sebeple reddettikleri bu dört ilkeye 1 Kasımda vatandaşlarımız
sahip çıkacak. Evet, diyecek ki: “Ben devletimin adının tartışılmasını
istemiyorum. Bu milletin adının tartışma konusu yapılmasını istemiyorum. Yok,
çözüm mözüm diye, eyalet, federasyon, özerklik, ben istemiyorum.” Rüşvet ve
yolsuzluk… “Benim sana verdiğim helal oyumu kolundaki haram saate dâhil
edenlerin, ayakkabı kutularına dâhil edenlerin hesabını ben değil onlar
verecek.” diyecektir onlar. (MHP sıralarından alkışlar) İşte, bugün bu süreç
içerisinde, çözüm sürecinde PKK’nın silah stoklamasına, PKK’nın siyasi
taleplerini meşrulaştırıp istediklerini Dolmabahçe noktasına kadar götürenlere
karşı “Benim irademi Dolmabahçe değil Erzurum Kongresi, Sivas Kongresi
çizmiştir, başka yerde mutabakat aranmasına izin vermem.” diyecektir 1 Kasımda,
buna sahip çıkacaktır ve Parlamentoda aziz milletvekillerinin temsilinde, millî
egemenliğe dayalı parlamenter demokrasi içerisinde Türkiye Büyük Millet
Meclisinde sorumlu bir hükûmetin kurulmasına destek verecektir. İşte bugün bu
noktada, değerli milletvekilleri, çok garip, gerçekten, açılış yapıp da kapanış
yaptığımız ilk Meclisimiz. Bu, bugün Adalet ve Kalkınma Partisine, 10 Ağustosta
milletin iradesiyle cumhurbaşkanı seçilmiş Sayın Cumhurbaşkanı dönemine rast
geldi ama ben, burada milletvekili olmayan ya da seçilebilecek kim olursa olsun
25’inci Dönemde büyük heyecanla, bu millete hizmet etmek heyecanı içerisinde olan
milletvekillerimizin, inşallah, 1 Kasımdan sonra hep beraber, birlikte bu
milletimizin bize millî mücadeleyle kurduğu cumhuriyetimizi ebed müddet
yaşatmak, milletimizin kardeşliğini güçlendirmek, vatandaşlarımızın sorunlarını
çözmek üzere, bu Mecliste büyük bir mutabakat, büyük bir irade oluşacağına
inanıyorum. (MHP sıralarından alkışlar) 
Milliyetçi
Hareket Partisi olarak bu kısa dönemli Parlamentoda görev yapan tüm
milletvekillerine bu süre içerisinde…
MEHMET METİNER
(İstanbul) – Oktay Bey, sahada anlat, sahada. 
OKTAY VURAL
(Devamla) - …burada kısa da olsa “milletvekili” sıfatı kazananlara bundan
sonraki hayatlarında başarılar diliyorum. 
MEHMET ALİ PULCU
(İstanbul) – Oktay Bey, üzgünüm ama ben size aynı temennilerde bulunamayacağım.

OKTAY VURAL
(Devamla) – Cenab-ı Hak, milletvekillerini milletimize karşı utandırmasın.
Cenab-ı Hak, yâr ve yardımcımız olsun. 
Hepinize,
hepimize, bu dönem içerisinde, inşallah, 1 Kasımda, gerçek manada millî
iradenin tesis edileceği, millî egemenlikle birlikte olacağımız Parlamentoda
vatanımıza, milletimize hayırlı çalışmalar yapılmasını dileyerek, hepinizi
saygıyla selamlıyorum. (MHP sıralarından alkışlar) 
BAŞKAN – Sayın
Vural, teşekkür ediyorum. 
Önerge üzerinde
görüşmeler tamamlanmıştır. 
Kabul edenler…
Kabul etmeyenler… Önerge kabul edilmiştir. 
AHMET AYDIN
(Adıyaman) – Sayın Başkanım… Sayın Başkanım…
BAŞKAN – Ahmet
Bey, size daha sonra iki dakika söz vereceğim ve kapatacağım. 
Buyurun lütfen
Sayın Danış, iki dakika söz veriyorum.
VI.- AÇIKLAMALAR (Devam)
2.- Adana Milletvekili Meral Danış
Beştaş’ın, HDP milletvekillerine valiler, kaymakamlar ve emniyet müdürlükleri
tarafından gerçekleştirilen hukuk dışı uygulamalar nedeniyle Meclis Başkanı,
Başkanlık Divanı ve milletvekilleri tarafından ortak bir tutum sergilenmesi gerektiğine
ilişkin açıklaması
MERAL DANIŞ
BEŞTAŞ (Adana) – Sayın Başkan, değerli milletvekilleri; biraz önce Grup Başkan
Vekilimizin de ifade ettiği gibi, milletvekillerimize karşı birçok ilde ve
merkezde gerçekten hukuk dışı, çok keyfî, hiçbir yasa tanımayan tutumlar
valiler, kaymakamlar, emniyet müdürlükleri tarafından hızla derinleştirilmekte
ve bu konuda hiçbir sınır tanımamaktadır. Bu konuda, özellikle Meclis Başkan
Vekillerinin, Meclis Başkanının, Meclis Başkanlık Divanının ve tek tek burada
halkın iradesini temsil eden siz değerli milletvekillerinin, milletvekillerinin
itibarını, halkın iradesini temsil eden misyonlarının yerine getirilmesini
engelleyenlere karşı ortak bir tutum göstermesi gerekiyor. Bu konuda o kadar
çok yoğun sıkıntılar yaşıyoruz ki. Sadece örnek olarak şunları vereyim: Şu anda
bölgede birçok ilde gerçekten halka karşı yoğun ve ciddi bir savaş açılmış
durumda; 3 aylık bebekten 10 yaşındaki Cemile’ye kadar, 70 yaşındaki kadınlara,
erkeklere kadar siviller her gün katledilmeye devam ediyor. 
ZEHRA
TAŞKESENLİOĞLU (Erzurum) – Makbule’yi öldürdünüz, Elif’i öldürdünüz, neye karşı
öldürdünüz? 
MERAL DANIŞ BEŞTAŞ (Devamla) – Ve şuna inanıyoruz
ki… (AK PARTİ sıralarından gürültüler)
BAŞKAN – Hatibi
dinleyelim lütfen. 
ZEHRA
TAŞKESENLİOĞLU (Erzurum) – Makbule teyzeyi öldürürken neye karşılık öldürdünüz?

MERAL DANIŞ
BEŞTAŞ (Devamla) – Şu anda işlenen suçlar, Cenevre savaş hukukunda bile
olmayan, insanlığa karşı suçlardır…
ZEHRA
TAŞKESENLİOĞLU (Erzurum) – Elif’i öldürdünüz, niye öldürdünüz?
MERAL DANIŞ
BEŞTAŞ (Devamla) – …ve bu suçun arkasında olanlar, buna sesini yükseltmeyenler
Lahey Adalet Divanında yargılanacaktır. 
ZEHRA
TAŞKESENLİOĞLU (Erzurum) – Çocukları dağa kaçırdınız, neye karşı kaçırdınız? 
MERAL DANIŞ
BEŞTAŞ (Devamla) – Buna hiçbir kuşkumuz yok. Şu anda valiler ve emniyet
müdürleri bizim telefonlarımıza çıkmıyorlar…
ZEHRA
TAŞKESENLİOĞLU (Erzurum) – Geçen sene Selahattin Demirtaş Diyarbakır’da…
MERAL DANIŞ
BEŞTAŞ (Devamla) – Siz bir kere susun bir. Bir kadın olarak vicdanınızı
dinleyin. (AK PARTİ sıralarından gürültüler)
ZEHRA
TAŞKESENLİOĞLU (Erzurum) – Niye “bir kadın olarak”? 
İLKNUR İNCEÖZ
(Aksaray) – Aynı hakareti yapıyorsun. 
MERAL DANIŞ
BEŞTAŞ (Devamla) – Bir kadın olarak 3 yaşındaki… (AK PARTİ sıralarından
gürültüler, sıra kapaklarına vurmalar) 
ZEHRA
TAŞKESENLİOĞLU (Erzurum) – Bilakis, bir kadın olarak söylüyorum. 
MERAL DANIŞ
BEŞTAŞ (Devamla) – Vicdansızlık yapmayın, kadın olarak yakışmıyor size. Siz,
bir kere, siz kadın olarak kadınların hassasiyetini, duygularını temsil ediyor
olamazsınız. (AK PARTİ sıralarından gürültüler)
Şu anda
milletvekilleri bölgede, Bitlis Valisi…
(Mikrofon
otomatik cihaz tarafından kapatıldı)
MERAL DANIŞ
BEŞTAŞ (Devamla) – …Şırnak Valisi açıkça milletvekillerimizin gözaltına
alınması için talimatlar verdiler.
OSMAN AŞKIN BAK
(Rize) – Teröristler nerede?
ZEHRA
TAŞKESENLİOĞLU (Erzurum) – Milletvekili adam kaçırmaz! Milletvekili terör
örgütüne yardım etmez! Nereden çıktı bu?
MERAL DANIŞ
BEŞTAŞ (Devamla) – Milletvekillerinin haysiyetini, itibarını koruyamayacaksak
bu Meclis asla ve asla görevini yerine getiremez, halkın iradesini de temsile
devam edemez. 
AYŞE SULA
KÖSEOĞLU (Trabzon) – Milletvekili teröristin vekili olmaz, milletin vekili
olur. 
BAŞKAN – Bir
dakika ilave süre veriyorum, lütfen buyurun. 
MERAL DANIŞ
BEŞTAŞ (Devamla) – Şu anda biz, benim de tanık olduğum bir olayda, Diyarbakır
Dağkapı Meydanı’nda 10 tane akrep arka arkaya bizim 3 milletvekili olarak
içinde bulunduğumuz kitleyi taramıştır ve oradaki Emniyet Müdür Yardımcısına
“Bunlar kim?” diye sorduğumda, “Bize bağlı birimler değil, biz plakalarını
aldık.” diyecek kadar da pervasızlaşmıştır. Yanımda bulunan arkadaşım Çağlar
Demirel hedef gözetilerek, bacağından gaz bombası ve kapsülüyle yaralandı.
Yine, Saruhan Oluç İstanbul’da gaz bombası isabet ettirilerek bilinçli bir
şekilde yaralandı. (AK PARTİ sıralarından gürültüler) Roboski’de, Roboski
katliamının hâlâ hesabını vermeyenler Şırnak Milletvekili Ferhat Encu’yu orada
darbettirmiş ve Vali buna karşı yanıtlardan kaçınmıştır. Cizre’de on gün halkın
sokağa çıkmasını engelleyen büyük bir insanlık suçu işlenmiştir. (AK PARTİ
sıralarından gürültüler ve sıra kapaklarına vurmalar)
(Mikrofon
otomatik cihaz tarafından kapatıldı)
MERAL DANIŞ
BEŞTAŞ (Devamla) – Orada, dünya tarihinde görülmemiş bir şekilde, insanlar,
anneler, kardeşler, babalar cenazelerini buzlarla korumak zorunda kalmıştır. Bizim
milletvekillerimiz oradayken -son olarak şunu da söyleyeyim- Cudi Mahalle’sinden
geçmeye çalışırken milletvekillerimize özel harekât “Biz sizi tarayacağız.”
demiştir ve bunun üzerine Cemile’nin, 10 yaşında, polisler tarafından öldürülen
Cemile’nin cenazesi dondurucuya konulmuştur. 
ZEHRA
TAŞKESENLİOĞLU (Erzurum) – Siz kendinizi anlatıyorsunuz.
MERAL DANIŞ
BEŞTAŞ (Devamla) – İşte bütün bunlar şu anda bölgede yaşanan savaşın vahametini
gösteriyor. 
ZEHRA
TAŞKESENLİOĞLU (Erzurum) – Yeter artık ya, konuşmayın. 
BURCU ÇELİK
ÖZKAN (Muş) – Söz alın da konuşun, söz alın konuşun. 
MERAL DANIŞ
BEŞTAŞ (Devamla) – Eğer milletvekilleri, bu Meclis, buna karşı durmazsa, Meclis
Başkanı buna karşı durmazsa gerçekten hukuktan, Anayasa’dan söz edemeyiz. (HDP
sıralarından alkışlar) 
ZEHRA
TAŞKESENLİOĞLU (Erzurum) – Bölgede bir savaş yok, bölgede PKK terör örgütüyle
mücadele var.
BURCU ÇELİK
ÖZKAN (Muş) – Ya bir sus ya! Her oturumda aynı şekilde yapıyorsunuz. Bir sus!
BAŞKAN – Sayın
Beştaş, teşekkür ediyorum.
ZEHRA
TAŞKESENLİOĞLU (Erzurum) – Mücadele var, mücadele. PKK’yla mücadele var, savaş
yok.
BAŞKAN - Sayın
Aydın, süreniz üç dakikadır, uzatma vermeyeceğim. Buna göre lütfen toparlayın.
Buyurun. 
3.- Adıyaman Milletvekili Ahmet Aydın’ın, 1
Kasım 2015 seçimlerinin hayırlara vesile olmasını temenni ettiğine ve teröre
karşı hep birlikte mücadele edilmesi gerektiğine ilişkin açıklaması
AHMET AYDIN
(Adıyaman) – Teşekkür ediyorum Sayın Başkanım. 
25’inci Dönemin
İkinci Yasama Yılının son toplantısını yapıyoruz. 
1 Kasımın
hayırlara vesile olmasını temenni ediyorum. 
Onca laftan
sonra, onca icraattan sonra, söylenenden sonra büyük hakem olarak aziz
milletimiz 1 Kasımda kararını verecek ve millî irade buna göre yeniden tesis
edecek ve inşallah 1 Kasımda güçlü iktidarını tek başına kuracaktır.
Şimdi, değerli
arkadaşlar, şunun altını çizmek istiyorum: Türkiye bugün terörle amansız bir
şekilde bir mücadele veriyor ve teröre de, teröriste de anladığı dilden cevap
veriyor. Bu süreci kim başlattı, bunun çok iyi bilinmesi lazım. PKK terör
örgütü 11 Temmuzda çatışmasızlığı başlattı. PKK terör örgütü yine 13-14
Temmuzda devrimci halk savaşlarını… HDP 19 Temmuzda sırtını YPJ’ye, YPG’ye ve
PYD’ye dayadığını Eş Genel Başkanı marifetiyle söyledi. 
İDRİS BALUKEN
(Diyarbakır) – IŞİD’e mi dayasın?
AHMET AYDIN
(Devamla) – PKK yine 20 Temmuzda silahlanma ve topyekûn -maalesef- mücadele
çağrısı yaptı. 
Peki, şimdi
soruyorum: Kim siyasetin önünü tıkadı? 
İDRİS BALUKEN (Diyarbakır)
– Ayıp ayıp! Diyarbakır miting alanını bombalattınız ya!
AHMET AYDIN
(Devamla) – Yüzde 13’le, 80 milletvekiliyle buradaysanız millî iradeye
diyeceğimiz yok ama siz o yüzde 13’e de saygısızlık ediyorsunuz. Gücü
milletten, yüzde 13’ten değil de terör örgütünden aldığınızı söylüyorsunuz. (AK
PARTİ sıralarından alkışlar) 
OSMAN AŞKIN BAK
(Rize) – Onlar da oy veriyor. 
AHMET AYDIN
(Devamla) – Bu yanlıştır, bu bir haksızlıktır, bu saygısızlıktır. Soruyorum:
Kim savaş çağrısı yaptı? 
SELMA IRMAK
(Hakkâri) – Tabii ki AKP, tabii ki siz. 7 Hazirandan sonra kim savaş başlattı? 
MİTHAT SANCAR
(Mardin) – Saray, saray.
AHMET AYDIN
(Devamla) – Kaldı ki bu bir savaş değil, bu bir terörle mücadeledir. Yine, bu
savaş çağrısı yapanlara kim sırtını dayıyor?
ALİ KENANOĞLU
(İstanbul) – Saray, saray!
AHMET AYDIN
(Devamla) – Soruyorum, kim barışın arkasına sığınarak teröre destek veriyor?
ALİ KENANOĞLU
(İstanbul) – Saray, saray!
AHMET AYDIN
(Devamla) – Soruyorum: Terörü lanetlemeyerek mi, gücü terörden alarak mı barış
istiyorsunuz Allah aşkına? Böyle barış olur mu? (AK PARTİ sıralarından
alkışlar) 
ALİ KENANOĞLU
(İstanbul) – Saray savaşı, saray!
AHMET AYDIN
(Devamla) – Yine, siyasi partiler olarak, değerli arkadaşlar, terör gibi
toplumsal meselelerde duyarlılık göstermeyeceğiz de, bu milletin yanında
olmayacağız da, şiddetin durması, siyasetin sonuna kadar kapılarının açılması
için çalışmayacağız da ne zaman, ne için çalışacağız? 
AHMET YILDIRIM
(Muş) – IŞİD için, IŞİD!
AHMET AYDIN
(Devamla) – Değerli arkadaşlarım, bakın, burada birtakım görüntüler verildi. 
SELMA IRMAK
(Hakkâri) – Hadi, inkâr et!
AHMET AYDIN
(Devamla) – Genç çocuklar, sivil, asker, polis hiçbir canın gitmesini istemeyiz
ama bunlara sebep olanları da ne olursunuz bir yargılayın, sorgulayın. 
ALİ KENANOĞLU (İstanbul)
– Saraydan başlayalım o zaman!
AHMET AYDIN
(Devamla) – Ne olursunuz, Elif Şimşek’i de hatırlayın, Yasin Börü’yü de
hatırlayın, Fırat Sımpil’i de hatırlayın. (AK PARTİ sıralarından “Bravo”
sesleri, alkışlar) Bunları da hatırlayın. 
Sayın Cumhurbaşkanımıza,
Hükûmetimize söylediğinizin kaçta kaçını terör örgütüne söylüyorsunuz?
Cesaretiniz var mı onu söylemeye? Onu söyleyin öyle gelin! 
Değerli
arkadaşlar, evet, evet, terörden en büyük zararı da Kürt kardeşlerim görmüş.(HDP
sıralarından gürültüler)
(Mikrofon
otomatik cihaz tarafından kapatıldı)
AHMET AYDIN
(Devamla) – Onun için de, onun için de terör örgütü de, onun siyasi uzantıları
da Kürt kardeşlerimin temsilcisi olamaz. Kürtler barış istiyor, kardeşlik
istiyor. Bölgeye baraj istiyor, baraj yıkanları değil, baraj yakanları değil…
ALİ KENANOĞLU
(İstanbul) – Kürtler senden akıl almaz, canını sıkma, merak etme!
AHMET AYDIN
(Devamla) – Kürtler, kendini temsil eden kendi iktidarlarını istiyor. 
SELMA IRMAK
(Hakkâri) – Siz Türkleri de, Kürtleri de temsil edemezsiniz.
AHMET AYDIN
(Devamla) – Huzur istiyor, kardeşlik istiyor. 
Siz de terörle
aranıza mesafe koyun, silahları terk edin, terörü lanetleyin. Gelin, hep
birlikte bu millete, bütün unsurlarla 78 milyona hizmet edelim diyorum. 
Teşekkür ederim.
(AK PARTİ sıralarından alkışlar)
BAŞKAN – Sayın
milletvekilleri… 
İDRİS BALUKEN
(Diyarbakır) – Sayın Başkan…
BAŞKAN - Sayın
milletvekilleri, Meclisimizin bu dönemin son saniyeleri, son dakikaları.
Dolayısıyla grup başkan vekillerine hem teşekkür hem de genel bir toplamak için
de ayrı ayrı her bir grup başkan vekiline oturdukları yerlerden birer dakika…
İDRİS BALUKEN
(Diyarbakır) – Sayın Başkan…
BAŞKAN – Birer
dakika süre veriyorum, lütfen. 
Sayın Vural,
buyurun.
İDRİS BALUKEN
(Diyarbakır) – Hayır, hayır. Sayın Başkan…
BAŞKAN – Oktay
Bey, buyurun efendim.
AHMET YILDIRIM
(Muş) – Söylemediği laf kalmadı Sayın Başkan.
İDRİS BALUKEN
(Diyarbakır) – Sayın Başkan, Sayın Başkan…
BAŞKAN –
Efendim...
İDRİS BALUKEN
(Diyarbakır) – “HDP sırtını terör örgütlerine yaslayarak siyaset yapmak” demek
suretiyle açık bir şekilde sataşmada bulunmuştur.
AHMET AYDIN
(Adıyaman) – Kendiniz söylediniz.
İLKNUR İNCEÖZ
(Aksaray) – Figen Yüksekdağ söyledi.
ALİ KENANOĞLU
(İstanbul) – YPG terör örgütü değildir, YPG halk için savaşan bir kurtuluş örgütüdür.
İDRİS BALUKEN
(Diyarbakır) – İç Tüzük’ü okursanız sataşmadan dolayı siyasi partimize grubumuz
adına kürsüden…
Sayın Başkan…
BAŞKAN – Önemli
olan kayda geçmesi değil midir Sayın Baluken?
İDRİS BALUKEN
(Diyarbakır) – Hayır, hayır değil, grubumuz adına kürsüden…
BAŞKAN – Sayın
Baluken, bu tartışma devam eder, bitmez.
İDRİS BALUKEN
(Diyarbakır) – Hayır, olur mu öyle şey Sayın Başkan. Kanunlardan arkadaşlarımız
var danışın onlara, siyasi partilere sataşılmış mı, sataşılmamış mı; sataşma
var, kürsüden söz vermek zorundasınız.
BAŞKAN –
Danıştım. 
İDRİS BALUKEN
(Diyarbakır) – Sataşma var burada.
BAŞKAN -
Efendim, burada bir sataşma yok. Biz de gördük. (HDP sıralarından gürültüler)
Arkadaşlar yok.
Her iki tarafta… Dolayısıyla, lütfen, bakın, bulunduğunuz yerde de açıklamanızı
yapın, ilave bu dönemin son konuşmasını…
AHMET YILDIRIM
(Muş) – Lütfen tarafsız olun Sayın Başkan.
İDRİS BALUKEN
(Diyarbakır) – Onu da yaparız.
AHMET YILDIRIM
(Muş) – Lütfen tarafgirlik yapmayın.
İDRİS BALUKEN
(Diyarbakır) - Sayın Başkan, sataşmadan bize söz vermeniz lazım.
BAŞKAN – Yok,
hayır… 
O zaman…
İDRİS BALUKEN
(Diyarbakır) – Ağzına geleni söyledi sabahtan beri.
BAŞKAN – Ne
söyledi?
AHMET YILDIRIM
(Muş) – Tarafsızlığa davet ediyorum.
İDRİS BALUKEN
(Diyarbakır) – “Eli kanlı” diyor. “Terör örgütü” diyor. Kürsüden cevap
vereceğiz.
OSMAN AŞKIN BAK
(Rize) – PKK terör örgütüdür.
İDRİS BALUKEN
(Diyarbakır) – Grup başkan vekillerimize söz verirseniz onu söylerim ama şu
anda grubumuzu zan altında bırakan söylemlerde bulundu ve İç Tüzük gereği de
sataşmadan söz vermek zorundasınız.
OSMAN AŞKIN BAK
(Rize) – Yerine geç yerine.
İLKNUR İNCEÖZ
(Aksaray) – Böyle bir usul var mı Başkanım?
İDRİS BALUKEN
(Diyarbakır) – İşte, Kanunlardaki arkadaşlar burada.
BAŞKAN – Sayın
Baluken, doğru bir iş yapmıyorsunuz. 
Bir dakika söz
veriyorum, yerinize geçiniz.
İDRİS BALUKEN
(Diyarbakır) – Sataşmadan bir dakika, öyle şey mi olur?
SIRRI SÜREYYA ÖNDER
(Ankara) – Bir dakika da yeter.
BAŞKAN – Yok
arkadaş, süreyi de siz belirlemeyeceksiniz, lütfen, bir dakika.
İDRİS BALUKEN
(Diyarbakır) – Sırrı Süreyya Bey konuşacak.
BAŞKAN – Peki.
Sırrı Bey, iki
dakika süreniz var. 
Buyurun lütfen.
MEHMET ALİ PULCU
(İstanbul) – Grup başkan vekili mi?
X.- SATAŞMALARA İLİŞKİN KONUŞMALAR
1.- Ankara Milletvekili Sırrı Süreyya
Önder’in, Adıyaman Milletvekili Ahmet Aydın’ın yaptığı açıklaması sırasında
Halkların Demokratik Partisine sataşması nedeniyle konuşması 
SIRRI SÜREYYA ÖNDER
(Ankara) – Evet, grup adına konuşuyorum. Sizin gerçeğin hilafına beyanlarınızı
berhava etmek için Sayın Başkanın cimrilikle verdiği bir dakika çok bile! 
İLKNUR İNCEÖZ (Aksaray) – İki verdi, iki dakika.
OSMAN AŞKIN BAK
(Rize) – İki verdi, iki dakika. 
SIRRI SÜREYYA
ÖNDER (Devamla) – İki verdiniz mi? 
OSMAN AŞKIN BAK
(Rize) – Bak oraya, bak!
SIRRI SÜREYYA
ÖNDER (Devamla) – Önce bir dedi, evet, sonra…
İLKNUR İNCEÖZ
(Aksaray) – Gerçekleri konuşun!
SIRRI SÜREYYA
ÖNDER (Devamla) – Babasının bostanından bağ bağışlamıyor hanımefendi, bize
hakkımız olan bir şeyi veriyor! Onun için, öyle babasının...
OSMAN AŞKIN BAK
(Rize) – Vermediğini ifade ettiniz de.
SIRRI SÜREYYA
ÖNDER (Devamla) – Tamam, ama “bir dakika” dedi.
İLKNUR İNCEÖZ
(Aksaray) – Neyse, biz de bir yanlışı düzelttik beyefendi!
SIRRI SÜREYYA
ÖNDER (Devamla) – “Sırtımızı PYD’ye, YPG’ye dayıyoruz.” lafına çok hassasiyet
gösterdiniz ya…(AK PARTİ sıralarından gürültüler) 
İLYAS ŞEKER
(Kocaeli) – Demediniz mi? 
Siz söylediniz,
siz.
SIRRI SÜREYYA
ÖNDER (Devamla) – Bütün sözleri alayım, hepinize toptan muamele edeceğim! (HDP
sıralarından gülüşmeler) Dedik, dedik, bunu söylerken tek değildik, Sayın Ahmet
Davutoğlu da bunu söyledi.
İDRİS BALUKEN
(Diyarbakır) – Bravo!
SIRRI SÜREYYA
ÖNDER (Devamla) – Soruyorlar ya “Neler konuşuldu?” diye. Sayın Ahmet Davutoğlu
Rojova’ya, PYD’ye teşekkür etti. (AK PARTİ sıralarından “Yapma gözünü seveyim
ya!” sesi)
Bakın, bana
değil, bana değil! (AK PARTİ sıralarından gürültüler)
ÖZNUR ÇALIK
(Malatya) – Senaryo!
SIRRI SÜREYYA
ÖNDER (Devamla) – Süleyman Şah… 
Arkadaşlar, ben
bunu rüyamda görmedim!
ÖZNUR ÇALIK
(Malatya) – Sen bir senaryo yazıyorsun ve ona kendin inanıyorsun!
SIRRI SÜREYYA
ÖNDER (Devamla) – Sayın Davutoğlu kalksın, sadece “Teşekkür etmedim.” desin,
kâfi; arşivler ortada, arşivler ortada, ben kendimden uydurmuyorum. (AK PARTİ
sıralarından gürültüler) 
İki: Süleyman
Şah Türbesi için, sonradan bakan yaptığınız arkadaş da bunun şahidi, ben de bir
tarafıyım; öyle kafadan atmıyorum, üfürmüyorum, elimdeki metinleri
konuşmuyorum.
ÖZNUR ÇALIK
(Malatya) – Senaryo yazıyorsun!
SIRRI SÜREYYA
ÖNDER (Devamla) – Burada Sayın Sinirlioğlu’yla beraber…
(Mikrofon
otomatik cihaz tarafından kapatıldı) 
SIRRI SÜREYYA
ÖNDER (Devamla) – …ben organize ettim o türbenin taşınmasını. (AK PARTİ
sıralarından gürültüler) 
YAVUZ TEMİZER
(Elâzığ) – Doğru mu arkadaşlar, doğru mu bunlar? 
SIRRI SÜREYYA
ÖNDER (Devamla) – Bu da size Meclisin son konuşmasında güzel bir anı olsun.
OSMAN AŞKIN BAK
(Rize) – Güle güle! İyi senaryo!
SIRRI SÜREYYA
ÖNDER (Devamla) – Allah işinizi, gücünüzü rast getirsin. (HDP sıralarından
alkışlar) 
OSMAN AŞKIN BAK
(Rize) – İyi senaryo yazmışsın, iyi senaryo!
BAŞKAN – Sayın
Önder, teşekkür ediyorum. 
Sayın Baluken…
İDRİS BALUKEN
(Diyarbakır) - AKP’liler cevap verebilirler Sayın Başkan. 
BAŞKAN – Yok,
hayır.
BARIŞ YARKADAŞ
(İstanbul) – Sayın Başkan, cevap hakkı doğdu.
BAŞKAN – Yok
efendim, hayır.
Sayın Baluken,
iki dakika yerinizden konuşacak mısınız efendim? 
Sayın Baluken
buyurun lütfen. 
İDRİS BALUKEN
(Diyarbakır) – Kürsüden mi buradan mı? 
BAŞKAN –
Yerinizden lütfen Sayın Baluken.
BARIŞ YARKADAŞ
(İstanbul) - Başkan, cevap bekliyoruz AKP’den. AKP cevap vermeli. 
İDRİS BALUKEN
(Diyarbakır) – Bence de, iyi bir sataşmaydı. 
BAŞKAN –
Arkadaşlar, lütfen…
YAVUZ TEMİZER
(Elâzığ) – Cevap verin o zaman, yalansa yalan deyin. 
BARIŞ YARKADAŞ
(İstanbul) – Başkan, cevap bekliyoruz.
BAŞKAN – Bir
arada yaşayacağız, birbirimizi dinleyeceğiz, birbirimizi anlayacağız ama
konuşurken duyamazsınız, konuşurken anlayamazsınız. Dolayısıyla, anlamak için
dinlemek lazım. Lütfen…
BARIŞ YARKADAŞ
(İstanbul) – Başkan, cevap bekliyoruz AKP’den.
BAŞKAN - Sayın
Baluken, buyurun lütfen. 
VI.- AÇIKLAMALAR (Devam)
4.- Diyarbakır Milletvekili İdris
Baluken’in, 1 Kasım 2015 seçimlerinin hayırlı olmasını dilediğine ilişkin
açıklaması
İDRİS BALUKEN
(Diyarbakır) – Teşekkür ediyorum. 
Sayın Başkan,
değerli milletvekilleri; çok kısaca görüşlerimizi ifade edeyim ben. 
Henüz üç buçuk
ay önce, 7 Haziran seçimlerinde tüm halkımız, tüm halklarımız çok önemli bir
mesaj vermişlerdi. Demokratik çözümün Meclis çatısı altında bütün sorunların
uzlaşma temelinde ele alınması ve Parlamentonun tarihî rolünü oynamasıyla
ilgili mesaj bütün Türkiye sandıklarında çok net olarak verildi. Özellikle, 7
Haziran seçimine girerken parti teşkilatlarımızın bombalanmasından yüz binlerce
insanımızın katıldığı miting etkinliklerimize kadar, çok ağır katliam
girişimlerine rağmen biz, 7 Haziran seçiminde halkımızın ortaya koyduğu bu
mesajı çok önemli, çok değerli, çok anlamlı bulduk ve bunun için de demokratik
siyasi çözümün bir parçası olarak elimizden geldiğince büyük bir çaba
sergiledik. Ancak, maalesef, seçim öncesinde çözüm masasını devirenler seçim
sonrasında da halkımızın vermiş olduğu bu mesajı anlamak istemediler.
Oluşturulan koalisyon masasının devrilmesinden sonra da, maalesef, Türkiye’de
hem bir savaş konsepti hem de siyasi olarak halkın iradesi boşa çıkarıldığı için
bir darbe konsepti devreye konuldu ve bugün bu konseptin gereği olarak da,
maalesef, hiç gereği yokken ülkemiz tekrar bir seçime götürülecek. Özellikle 1
Kasım seçimlerinde ortaya çıkan halk iradesinin gasbına yönelik olarak
sandıkların taşınması, sandıkların birleştirilmesi, seçime hile ve şaibe
karıştıracak pek çok uygulamayla ilgili ortaya konulan beyanları, yapılan
açıklamaları büyük bir ibretle takip ediyoruz. Biz halkımıza şu mesajı bugün
vermek istiyoruz…
(Mikrofon
otomatik cihaz tarafından kapatıldı) 
İDRİS BALUKEN
(Diyarbakır) – Ne olursa olsun, ne yapılırsa yapılsın 7 Hazirandaki saldırıları
bertaraf etmiş olan Halkların Demokratik Partisi 1 Kasımda da halklarımızın
iradesini sandığa yansıtma noktasında kendi tarihsel görev ve sorumluluğunu
yerine getirecektir. 1 Kasımda daha büyük bir uzlaşma, demokratik siyasi çözüm
ve parlamentonun bütün sorunların çözüm adresi olarak gösterilmesi mesajını
mutlaka buraya taşıyacaktır diyorum, hepinize saygılar sunuyorum. (HDP
sıralarından alkışlar)
BAŞKAN – Sayın
Baluken, teşekkür ediyorum.
Sayın Vural, buyurun lütfen.
5.- İzmir Milletvekili Oktay Vural’ın, 1
Kasım 2015 seçimlerinin hayırlı olmasını dilediğine ilişkin açıklaması
OKTAY VURAL (İzmir) – Teşekkür
ederim.
Sayın Başkan, tabii, ben dileklerimi
kürsüden ifade etmiştim ama bir konu vardı, bir iki konuya değinmek istiyorum.
Çorum’da Çorum Milliyetçi Hareket
Partisi İl Kadın Kolları ve Çorum milletvekili adayımızın eşi vatandaşla
yaptığı bir seçim çalışması sırasında maalesef fiilen gözaltına alınmak istenmiştir.
Yani bir seçim döneminde bu türlü bir fiilî hareketle Milliyetçi Hareket
Partisi iradesini susturmak isteyenlere karşı elbette hakkımızı hukukumuzu
korumayı birinci görev addediyoruz. O bakımdan, Çorum Milliyetçi Hareket
Partisi Kadın Kollarına geçmiş olsun diyorum. Kimse sindiremez, kimse
korkutamaz. Herkes ayağını denk alsın. Hukuk devletinde herkes hukuk
çerçevesinde hareket etsin. Birilerinin hesabı varsa yargıya gitsin, yargı
gereğini yapsın. O bakımdan, fiilî olarak hareketimize yönelik bu girişimi
kınıyorum.
Diğer taraftan, yani gerçekten, çözüm
süreciyle ilgili geldiğimiz bu noktada umarım bir yüzleşme olur. Gerçekten,
neler oldu, neler yapıldı, bütün bunlarla ilgili bu sebep sonuç ilişkilerini
ortaya koymak lazım çünkü hiç kimse kendi sorumluluk hırkasını başkasına atarak
7 Haziran seçimleri sonrasında geliştirilen olaylarla ilgili sorumluluklarını
başkasının üzerine atmakla, devleti yönetenlerin, herhâlde, bu görevini ihmal
edenlerin zannederim böyle bir yüzleşmeye tabi tutulması gerekli. 
Sayın Başkan, birçok önemli mesele
söyledik ama aziz milletvekillerimiz, hepimiz, bakın, bu Meclisten çok umudu olanlar
var. Yani gerçekten, atanamayan öğretmenlerimiz; Gıda, Tarım ve Hayvancılık
Bakanlığında atanamayanlar; polis meslek yüksekokulu mağdurları; polis olmak
için girip de mülakatta elenenler; KPSS mağdurları; taşeron işçiler; iktisadi,
idari bilimler fakültesi mezunları; emeklilikte yaşa takılanlar; emniyet
güçlerimiz; uzman erbaşlarımız; korucularımız; genç işsizlerimiz…
(Mikrofon
otomatik cihaz tarafından kapatıldı)
OKTAY VURAL
(İzmir) – …esnafımız, çiftçimiz, aslında hepsinin gözü buradaydı. Ama inşallah
1 Kasımdan sonra gerçekleşecek Türkiye Büyük Millet Meclisinde vatandaşımızın
bu sorunlarını çözebilecek bir iradenin oluşmasını temin ederiz. 
1 Kasım
seçimlerinin hayırlı uğurlu olmasını istiyorum. Bu bakımdan, seçmen iradesinin
tecelli edeceği sandık güvenliğini temin etmek, vatandaşlarımızın tayin edilen
sandıkta güvenli bir şekilde oy kullanmasını temin etmek konusunda da
Hükûmetten bir garanti vermesini, vatandaşımızın bu konuda, güvenliğini temin
etmek konusunda hiçbir endişenin olmadığını ifade etmek istiyorum ve bu
çerçevede valiler ve kaymakamların da partinin valisi değil, partinin kaymakamı
değil, milletin ve devletin hizmetkârı olduklarını hatırlatmak istiyorum.
Seçimlerin hayırlı uğurlu olmasını dilerim. 
BAŞKAN – Sayın
Vural, teşekkür ediyorum.
Sayın Gök,
buyurun lütfen.
6.- Ankara Milletvekili Levent Gök’ün, 1
Kasım 2015 seçimlerinin hayırlı olmasını dilediğine ilişkin açıklaması
LEVENT GÖK
(Ankara) – Teşekkür ederim Sayın Başkan.
Öncelikle, az
önce Sayın Sırrı Süreyya Önder tarafından dile getirilen hususların AKP ve
Hükûmet cephesinden net bir şekilde kamuoyuna anlatılmasını istiyoruz. 
Biz, 1 Kasımdan sonra oluşacak Meclisimizde,
Cumhuriyet Halk Partisi olarak, Mecliste sadece iktidarın değil, muhalefetin de
temsil edileceği bilincinde bir çalışmayı gerçekleştirmek istiyor ve gerçek
demokrasiyi ancak bu şekilde yaşatabileceğimize inanıyoruz. Torba yasalarla
değil, ihtisas komisyonlarının baypas edilmediği, gerçekten kapkaç anlayışından
uzak bir yasama çalışması dönemini arzu ediyoruz. İktidarın on binlerce soru
önergesine cevap vermediği bir yasama dönemi değil, tam zamanında verilen soru
önergeleriyle Meclisin hükûmeti denetleyebildiği bir ortamın yaratılmasını
istiyoruz. Parlamenter denetimin fiilen kaldırılmasını asla kabul etmiyoruz.
Yasa çıkartmak için Mecliste kaba kuvvetin kullanılmasına asla müsaade
etmeyeceğiz. Dayatılmayla çalışılan bir Meclis değil, halkın çıkarları için çalışan
bir Meclisi oluşturmak için çaba sarf ediyoruz. 
Bu bakımdan, Cumhuriyet Halk Partisi yola çıktı.
Asgari ücreti net 1.500 lira yapmak, 2 milyon 600 bin vatandaşımızın banka
kredi borçlarını çözmek, geliri olmayan vatandaşların çıkarılan genel sağlık
sigortası prim borçlarını silmek, yoksul ailelerimizin asgari elektrik
tüketimini ödemek, emekli olmuş ancak işine devam eden esnaftan kesilen sosyal
destek primini kaldırmak, taşeron sistemini kaldırmak, konutu olmayanları aylık
277 lira taksitle ev sahibi yapmak, çiftçilerimize mazotu 1 lira 80 kuruştan
vermek, lise son sınıf öğrencilerimize ayda 100 lira ödemek için yola çıktık.
1 Kasım seçimleri ulusumuza, Türkiye’mize hayırlı
olsun. (CHP sıralarından alkışlar) 
BAŞKAN – Sayın Gök, teşekkür ediyorum.
Sayın Aydın, buyurun.
7.- Adıyaman Milletvekili Ahmet Aydın’ın, 1
Kasım 2015 seçimlerinin hayırlı olmasını dilediğine ilişkin açıklaması
AHMET AYDIN (Adıyaman) – Teşekkür ediyorum Sayın
Başkanım.
Öncelikle, az önceki ifadelere istinaden… Bir defa,
şişenin içindeki sütün her zaman temiz olduğunu biliriz ama şişenin kırılması
hâlinde yere dökülen süt kirlenir. Dolayısıyla, sözlerin amacından
saptırılması, bağlamından koparılarak başka bir mana verilmesi siyasi etiğe de
uygun düşmez. 
Süleyman Şah’ın yerinin değiştirilmesi sürecinde,
özellikle güvenlik güçleri tarafından orada herhangi bir engelin çıkarılmaması
noktasında bir uyarıda bulunulmuştur, aksi takdirde herhangi bir teşekkür
yoktur. Sadece ve sadece güvenlik güçlerimiz tarafından bir uyarıda bulunulmuştur
aksi takdirde gereği yapılacaktır diye.
Şu teröre ve terörle iş birliği yapan herkese karşı
olduğumuzu herkes çok iyi ve net bilir. 
İkincisi: Tabii, önümüzde çok önemli bir seçim var,
1 Kasım seçimleri. Hepimizin siyaseten demokratik kanallarla kendimizi ifade
etmesi, propagandamızı yapması, gayrimeşru hiçbir örgütün arkasına sığınmadan,
illegal hiçbir güçle iş birliği yapmadan, sadece ve sadece vatandaşlarımızın
özgür iradeleriyle gidebileceğimiz 1 Kasım seçimi olmasını temenni ediyorum. 
Büyük hakem olan aziz milletimize gideceğiz. Herkes
söylenmesi gereken her şeyi söylüyor. Hepimiz kendimizi en iyi şekilde ifade
edeceğiz, etmek de gerekiyor. Sözlerine katılsak da katılmasak da demokrasinin
içinde olmak kaydıyla en aykırı düşünce, görüş ve siyasi ideoloji kendisini
ifade ediyor, edecektir de. Ama neticede kararı millet verecektir. Milletin
vereceği karara şimdiden hepimizin rıza göstermesi, saygı göstermesi gerekiyor.
Bu vesileyle 1 Kasımın tekrar ülkemiz için,
milletimiz için hayırlara vesile olmasını temenni ediyorum.
Sizlere de söz verdiğiniz için teşekkür ediyor,
saygılar sunuyorum. (AK PARTİ sıralarından alkışlar) 
BAŞKAN – Sayın Aydın, teşekkür ediyorum.
Halkın gözü terazidir. 
Alınan karar gereğince, 1 Kasım 2015 Pazar günü
yapılacak olan Türkiye Büyük Millet Meclisinin 26’ncı Dönem milletvekili genel
seçimine ilişkin kesin sonuçların Yüksek Seçim Kurulunca Türkiye Radyo ve
Televizyon Kurumu kanallarında ilanını takip eden 5’inci gün saat 15.00’te
toplanmak üzere birleşimi kapatıyorum.
Her birinize de ayrı ayrı teşekkür ediyorum.
Kapanma Saati:
17.38



