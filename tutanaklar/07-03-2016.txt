



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

55’inci Birleşim
7 Mart 2016 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin Sunulduğuna
İlişkin Sayıştay Başkanlığı Tezkeresi (3/32), Merkezi Yönetim Kapsamındaki Kamu
İdarelerine, Sosyal Güvenlik Kurumlarına ve Diğer Kamu İdarelerine Ait Toplam
208 Adet Denetim Raporunun Sunulduğuna İlişkin Sayıştay Başkanlığı Tezkeresi
(3/33), 2014 Yılı Dış Denetim Genel Değerlendirme Raporunun Sunulduğuna İlişkin
Sayıştay Başkanlığı Tezkeresi (3/34), 2014 Yılı Mali İstatistikleri Değerlendirme
Raporunun Sunulduğuna İlişkin Sayıştay Başkanlığı Tezkeresi (3/35), 2014 Yılı
Faaliyet Genel Değerlendirme Raporunun Sunulduğuna İlişkin Sayıştay Başkanlığı
Tezkeresi (3/36), 6085 Sayılı Sayıştay Kanunu Uyarınca Hazırlanan Kalkınma
Ajansları 2012 Yılı Genel Denetim Raporunun Sunulduğuna İlişkin Sayıştay
Başkanlığı Tezkeresi (3/28), 6085 Sayılı Sayıştay Kanunu Uyarınca Hazırlanan
2013 Yılı Kalkınma Ajansları Genel Denetim Raporunun Sunulduğuna İlişkin
Sayıştay Başkanlığı Tezkeresi (3/31), 6085 Sayılı Sayıştay Kanunu Uyarınca
Hazırlanan 2014 Yılı Kalkınma Ajansları Genel Denetim Raporunun Sunulduğuna
İlişkin Sayıştay Başkanlığı Tezkeresi (3/37) ile Plan ve Bütçe Komisyonu Raporu
(S.Sayısı: 119)
IV.- AÇIKLAMALAR
1.- Artvin Milletvekili Uğur
Bayraktutan’ın, 7 Mart Artvin’in düşman işgalinden kurtuluşunun 95’inci yıl dönümüne
ilişkin açıklaması
2.- Manisa Milletvekili Özgür Özel’in, 7
Mart 1990’da uğradığı silahlı saldırı sonucu öldürülen Hürriyet gazetesi Genel
Yayın Yönetmeni Çetin Emeç’in ölüm yıl dönümüne ve Türkiye’de basın özgürlüğü
adına bir ilerleme değil gerileme söz konusu olduğuna ilişkin açıklaması
3.- Manisa Milletvekili Özgür Özel’in,
Diyarbakır Milletvekili İdris Baluken’in sataşma nedeniyle yaptığı
konuşmasındaki bazı ifadelerine ilişkin açıklaması
4.- Diyarbakır Milletvekili İdris
Baluken’in, YÖK üyesi olan Hayati Develi’nin Alevi inancıyla ilgili yazmış
olduğu ve nefret suçu barındıran kitabını ve zihniyeti kınadığına ilişkin
açıklaması
5.- Manisa Milletvekili Özgür Özel’in,
Kırıkkale Milletvekili Mehmet Demir’in 2016 Yılı Merkezi Yönetim Bütçe Kanunu
Tasarısı’nın 7’nci maddesi üzerinde şahsı adına yaptığı konuşmasındaki bazı
ifadelerine ilişkin açıklaması
6.- Manisa Milletvekili Özgür Özel’in, daha
önce oluşan ortak mutabakat sonucu kaba ve yaralayıcı sözlerin kullanılmaması
konusunda özenli tavırlarını sürdüreceklerine ve Oturum Başkanı TBMM Başkan
Vekili Ahmet Aydın’a başarılar dilediğine ilişkin açıklaması
7.- Amasya Milletvekili Mehmet Naci
Bostancı’nın, konuşulan dilin kişinin kimliğini ortaya koyduğuna ve kürsüde
konuşma yapan herkesin partisini ve Meclisi düşünmesi, kullandığı dili bunun
üzerine kurması gerektiğine ilişkin açıklaması
8.- İstanbul Milletvekili Engin Altay’ın,
muhalefetin Hükûmeti eleştirmesinin normal olduğuna ve siyasetin bir nezaket ve
vicdan işi olduğunun unutulmaması gerektiğine ilişkin açıklaması
9.- Manisa Milletvekili Özgür Özel’in,
Adıyaman’ın Gerger ilçesindeki bir maden ocağında meydana gelen patlamada
hayatını kaybeden işçiye Allah’tan rahmet, yaralı işçiye de acil şifalar
dilediğine ve Maliye Bakanı Naci Ağbal’ın 2016 Yılı Merkezi Yönetim Bütçe
Kanunu Tasarısı’nın 8’inci maddesi üzerindeki soru-cevap işlemi sırasındaki
bazı ifadelerine ilişkin açıklaması
10.- Diyarbakır Milletvekili İdris
Baluken’in, Diyarbakır’ın Sur ilçesinde sokağa çıkma yasağının uygulandığı
mahallelere yönelik yapılan bombardımanlarda çok sayıda yurttaşın yaralandığına
ve bir an önce hastanelere nakledilmeleri gerektiğine ilişkin açıklaması
11.- Amasya Milletvekili Mehmet Naci
Bostancı’nın, Tunceli Milletvekili Alican Önlü’nün 2016 Yılı Merkezi Yönetim Bütçe
Kanunu Tasarısı’nın 9’uncu maddesi üzerinde HDP Grubu adına yaptığı konuşmasındaki
bazı ifadelerine ilişkin açıklaması
12.- Manisa Milletvekili Erkan Akçay’ın,
“kürdistan” ve “Kürt illeri” ifadelerini reddettiklerine ve AKP Grubunun,
kişileri bu kadar savunurken milletin değerlerine sahip çıkmadıklarına ilişkin
açıklaması
13.- Manisa Milletvekili Özgür Özel’in,
“kürdistan” ifadesiyle ilgili Adalet ve Kalkınma Partisi yetkililerinin daha
önceki söylemleri ile şu andaki söylemlerinin farklı olduğuna ve siyasette
tutarlılığın bir erdem olduğuna ilişkin açıklaması
14.- Diyarbakır Milletvekili İdris
Baluken’in, Oturum Başkanı TBMM Başkan Vekili Ahmet Aydın’ın belirttiği gibi
“kürdistan” ifadesiyle ilgili olarak yasal ya da anayasal açıdan herhangi bir
sakıncanın söz konusu olmadığına ilişkin açıklaması
15.- Manisa Milletvekili Erkan Akçay’ın,
Oturum Başkanı TBMM Başkan Vekili Ahmet Aydın’ın gösterdiği hassasiyeti çok
doğru bulduğuna ve ülkeyi yönetenlerin Anayasa, yasalar ve idari bakımdan düşünerek
konuşmaları gerektiğine ilişkin açıklaması
16.- Manisa Milletvekili Özgür Özel’in,
Cumhurbaşkanının 2013 tarihinde dönemin Başbakanı iken yaptığı, güçlü bir
Türkiye’nin eyalet sisteminden korkmaması gerektiğini vurgulayan konuşmasına
ilişkin açıklaması
17.- Amasya Milletvekili Mehmet Naci
Bostancı’nın, Cumhurbaşkanı ile Başbakanın söyledikleri sözlerin anlamını başka
yerlere çekmenin doğru olmadığına ilişkin açıklaması
18.- Artvin Milletvekili İsrafil Kışla’nın,
7 Mart Artvin’in düşman işgalinden kurtuluşunun 95’inci yıl dönümüne ilişkin
açıklaması
19.- Manisa Milletvekili Özgür Özel’in, Van
Milletvekili Adem Geveri’nin 2016 Yılı Merkezi Yönetim Bütçe Kanunu
Tasarısı’nın 12’nci maddesi üzerinde HDP Grubu adına yaptığı konuşmasındaki
bazı ifadelerine ve Meclis TV çalışanları ile stenografların hem insan kaynağı
olarak takviye edilmesi hem de özlük hakları ile çalışma şartlarının
iyileştirilmesi gerektiğine ilişkin açıklaması
20.- Amasya Milletvekili Mehmet Naci
Bostancı’nın, Van Milletvekili Adem Geveri’nin 2016 Yılı Merkezi Yönetim Bütçe
Kanunu Tasarısı’nın 12’nci maddesi üzerinde HDP Grubu adına yaptığı konuşmasındaki
bazı ifadelerine ilişkin açıklaması
21.- Manisa Milletvekili Özgür Özel’in,
Genel Kurul çalışmaları sırasında görev yapan Meclis çalışanlarıyla ilgili ilk
Başkanlık Divanı toplantısında bir açılım beklediğine ilişkin açıklaması
22.- Sivas Milletvekili Mehmet Habib
Soluk’un, büyük ve zor bir coğrafyaya sahip olduğumuza ve kara yollarının
durumunun çok iyi olduğuna ilişkin açıklaması
23.- Konya Milletvekili Hüsnüye Erdoğan’ın,
başörtülü ve başörtüsüz milletvekili ayrımı yapılmasını istemediğine ilişkin
açıklaması
24.- Antalya Milletvekili Mehmet Günal’ın,
Konya Milletvekili Hüsnüye Erdoğan’ın yaptığı açıklamasındaki bazı ifadelerine
ilişkin açıklaması
V.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün,
Kayseri Milletvekili Çetin Arık’ın 2016 Yılı Merkezi Yönetim Bütçe Kanunu Tasarısı’nın
7’nci maddesi üzerinde CHP Grubu adına yaptığı konuşması sırasında Adalet ve
Kalkınma Partisine sataşması nedeniyle konuşması
2.- Manisa Milletvekili Özgür Özel’in,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
3.- Diyarbakır Milletvekili İdris
Baluken’in, Aksaray Milletvekili İlknur İnceöz’ün sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
4.- Manisa Milletvekili Özgür Özel’in,
Diyarbakır Milletvekili İdris Baluken’in sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
5.- Diyarbakır Milletvekili İdris
Baluken’in, Manisa Milletvekili Özgür Özel’in sataşma nedeniyle yaptığı
konuşması sırasında HDP Grubuna sataşması nedeniyle konuşması
6.- İstanbul Milletvekili Mehmet Doğan
Kubat’ın, Diyarbakır Milletvekili İdris Baluken’in sataşma nedeniyle yaptığı
konuşması sırasında şahsına sataşması nedeniyle konuşması
7.- Manisa Milletvekili Erkan Akçay’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Milliyetçi Hareket Partisine sataşması nedeniyle konuşması
8.- Çanakkale Milletvekili Bülent Turan’ın,
Malatya Milletvekili Veli Ağbaba’nın 2016 Yılı Merkezi Yönetim Bütçe Kanunu Tasarısı’nın
8’inci maddesi üzerinde CHP Grubu adına yaptığı konuşması sırasında Adalet ve
Kalkınma Partisine sataşması nedeniyle konuşması
9.- Denizli Milletvekili Şahin Tin’in,
Malatya Milletvekili Veli Ağbaba’nın 2016 Yılı Merkezi Yönetim Bütçe Kanunu
Tasarısı’nın 8’inci maddesi üzerinde CHP Grubu adına yaptığı konuşması sırasında
şahsına sataşması nedeniyle konuşması
10.- Malatya Milletvekili Veli Ağbaba’nın,
Çanakkale Milletvekili Bülent Turan’ın sataşma nedeniyle yaptığı konuşması
sırasında şahsına sataşması nedeniyle konuşması
11.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı açıklaması
sırasında HDP Grubuna sataşması nedeniyle konuşması
12.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
13.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması ile Manisa Milletvekili Erkan Akçay’ın yaptığı açıklaması sırasında
Halkların Demokratik Partisine sataşması nedeniyle konuşması
14.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklaması sırasında
Adalet ve Kalkınma Partisine sataşması nedeniyle konuşması
15.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
16.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
17.- Çanakkale Milletvekili Bülent
Turan’ın, Adana Milletvekili Seyfettin Yılmaz’ın 2016 Yılı Merkezi Yönetim
Bütçe Kanunu Tasarısı’nın 10’uncu maddesi üzerinde MHP Grubu adına yaptığı
konuşması sırasında Adalet ve Kalkınma Partisine sataşması nedeniyle konuşması
18.- Adana Milletvekili Seyfettin
Yılmaz’ın, Çanakkale Milletvekili Bülent Turan’ın sataşma nedeniyle yaptığı
konuşması sırasında şahsına sataşması nedeniyle konuşması
19.- Kocaeli Milletvekili Zeki Aygün’ün,
Kocaeli Milletvekili Fatma Hürriyet Kaplan’ın 2016 Yılı Merkezi Yönetim Bütçe
Kanunu Tasarısı’nın 10’uncu maddesi üzerinde şahsı adına yaptığı konuşması sırasında
Adalet ve Kalkınma Partisine sataşması nedeniyle konuşması
20.- Kocaeli Milletvekili Fatma Hürriyet
Kaplan’ın, Kocaeli Milletvekili Zeki Aygün’ün sataşma nedeniyle yaptığı
konuşması sırasında şahsına sataşması nedeniyle konuşması
21.- Kocaeli Milletvekili Haydar Akar’ın,
Kocaeli Milletvekili Zeki Aygün’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
22.- Van Milletvekili Adem Geveri’nin,
Amasya Milletvekili Mehmet Naci Bostancı’nın sataşma nedeniyle yaptığı konuşması
sırasında şahsına sataşması nedeniyle konuşması
23.- Muş Milletvekili Ahmet Yıldırım’ın,
İstanbul Milletvekili Aziz Babuşcu’nun 2016 Yılı Merkezi Yönetim Bütçe Kanunu
Tasarısı’nın 12’nci maddesi üzerinde şahsı adına yaptığı konuşması sırasında
Halkların Demokratik Partisine sataşması nedeniyle konuşması
24.- Antalya Milletvekili Mehmet Günal’ın,
İstanbul Milletvekili Aziz Babuşcu’nun 2016 Yılı Merkezi Yönetim Bütçe Kanunu Tasarısı’nın
12’nci maddesi üzerinde şahsı adına yaptığı konuşması sırasında şahsına
sataşması nedeniyle konuşması
25.- Denizli Milletvekili Kazım Arslan’ın,
İstanbul Milletvekili Aziz Babuşcu’nun 2016 Yılı Merkezi Yönetim Bütçe Kanunu
Tasarısı’nın 12’nci maddesi üzerinde şahsı adına yaptığı konuşması sırasında
şahsına sataşması nedeniyle konuşması
26.- Manisa Milletvekili Özgür Özel’in,
Kastamonu Milletvekili Metin Çelik’in 2016 Yılı Merkezi Yönetim Bütçe Kanunu
Tasarısı’nın 13’üncü maddesi üzerinde şahsı adına yaptığı konuşması sırasında
Cumhuriyet Halk Partisine sataşması nedeniyle konuşması
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, bütün siyasi parti gruplarının kaba ve yaralayıcı sözlere karşı
olduğuna ve bundan sonraki süreçte Meclisin seviyesi bakımından son derece
güzel bir müzakere ortamı sağlanacağını düşündüğüne ilişkin konuşması
2.- Oturum Başkanı TBMM Başkan Vekili Ahmet
Aydın’ın, “kürdistan” ve “Kürt illeri” ifadelerinin bağlamından koparılarak
tarihî ve coğrafi bir terim olarak kullanılmasından ziyade, Türkiye sınırları
içerisindeki bir bölgeyi ayrı bir hukuki ve siyasi varlık biçiminde zikretmenin
doğru olmadığına ilişkin konuşması
3.- Oturum Başkanı TBMM Başkan Vekili Ahmet
Aydın’ın, Genel Kurulda konuşmacıların sözlerinin herkes tarafından tam olarak
anlaşılması ve tutanaklara geçebilmesi için ortak ve aynı zamanda resmî dilimiz
olan Türkçenin kullanılmasının anayasal bir mecburiyet olduğuna ilişkin
konuşması
4.- Oturum Başkanı TBMM Başkan Vekili Ahmet
Aydın’ın, Adıyaman’ın Gerger ilçesine bağlı Yeşilyurt köyündeki bor madeninde
gerçekleşen patlamada hayatını kaybeden Hacı Demirel’e Allah’tan rahmet, yaralı
Kadir Aslan’a acil şifalar dilediğine, 8 Mart Dünya Kadınlar Günü’nü
kutladığına, bütçenin millete ve Hükûmete hayırlar getirmesini temenni ettiğine
ve Meclisin bütün çalışanları ile televizyon aracılığıyla görüşmeleri takip
eden tüm vatandaşlara teşekkür ettiğine ilişkin konuşması
7 Mart 2016 Pazartesi
BİRİNCİ OTURUM
Açılma Saati: 11.00
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Zihni AÇBA (Sakarya) 
----- 0 -----
BAŞKAN – Türkiye
Büyük Millet Meclisinin 55’inci Birleşimini açıyorum.
Toplantı yeter
sayısı vardır, gündeme geçiyoruz.
Sayın
milletvekilleri, gündemimize göre 2016 Yılı Merkezi Yönetim Bütçe Kanunu
Tasarısı ile 2014 Yılı Merkezi Yönetim Kesin Hesap Kanunu Tasarısı üzerindeki
görüşmelere devam edeceğiz. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (x)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (x)
BAŞKAN -
Komisyon ve Hükûmet yerinde. 
Geçen birleşimde
2016 yılı Merkezi Yönetim Bütçe Kanunu Tasarısı’nın 5’inci maddesi kabul
edilmişti. 
Şimdi 6’ncı
maddeyi okutuyorum: 

Aktarma,
ekleme, devir ve iptal işlemleri
MADDE
6- (1) a) Genel bütçe kapsamındaki
kamu idareleri ile özel bütçeli idarelerin bütçelerinin “Personel Giderleri”
ile “Sosyal Güvenlik Kurumlarına Devlet Primi Giderleri” tertiplerinde yer alan
ödenekleri, Maliye Bakanlığı bütçesinin “Personel Giderlerini Karşılama
Ödeneği” ile gerektiğinde “Yedek Ödenek” tertibine; diğer ekonomik kodlara
ilişkin tertiplerde yer alan ödenekleri ise 5018 sayılı Kanunun 21 inci
maddesinde yer alan sınırlamalara tabi olmaksızın kurum bütçeleri arasında aktarmaya
veya Maliye Bakanlığı bütçesinin “Yedek Ödenek” tertibine aktarmaya,
b)
Genel bütçe kapsamındaki kamu idareleri için 2016 Yılı Programının Uygulanması,
Koordinasyonu ve İzlenmesine Dair Karara uygun olarak yılı yatırım programında
değişiklik yapılması hâlinde, değişiklik konusu projelere ait ödeneklerle
ilgili kurumlar arası aktarmaya,
c)
Kamu idarelerinin yeniden teşkilatlanması sonucu, bütçe kanunlarının
uygulanması ve kesin hesapların hazırlanması ile ilgili olarak gerekli görülen
her türlü bütçe ve muhasebe işlemleri için gerekli düzenlemeleri yapmaya,
ç)
18/12/2015 tarihli ve 6654 sayılı 2016 Yılı Merkezi Yönetim Geçici Bütçe Kanunu
ile bu Kanun uygulamaları dikkate alınarak her türlü bütçe ve muhasebe
işlemlerini yapmaya ve yaptırmaya, 
Maliye
Bakanı yetkilidir.
(2)
Genel bütçe kapsamındaki kamu idareleri ile özel bütçeli idareler, aktarma
yapılacak tertipteki ödeneğin yüzde 20’sine kadar kendi bütçeleri içinde ödenek
aktarması yapabilirler. Bu idarelerin yüzde 20’yi geçen diğer her türlü kurum
içi aktarmalarını yapmaya Maliye Bakanı yetkilidir. 2016 Yılı Programının
Uygulanması, Koordinasyonu ve İzlenmesine Dair Karara uygun olarak 2016 Yılı
Yatırım Programına ek yatırım cetvellerinde yer alan projelerde değişiklik
yapılması hâlinde bu değişikliğin gerektirdiği tertipler arası ödenek aktarması
işlemlerinin tamamı 5018 sayılı Kanunun 21 inci maddesinin üçüncü fıkrasında
yer alan sınırlamalara tabi olmaksızın idarelerce yapılır.
(3)
Genel bütçe kapsamındaki kamu idarelerinden hizmeti yaptıracak olan kamu
idaresi, yıl içinde hizmeti yürütecek olan idarenin bütçesine, fonksiyonel
sınıflandırma ayrımına bakılmaksızın ödenek aktarmaya yetkilidir.
(4)
Genel bütçe kapsamındaki kamu idareleri, 29/6/2011 tarihli ve 644 sayılı Çevre
ve Şehircilik Bakanlığının Teşkilat ve Görevleri Hakkında Kanun Hükmünde
Kararname kapsamında Çevre ve Şehircilik Bakanlığına yaptıracağı işlere ilişkin
ödeneklerini Çevre ve Şehircilik Bakanlığı bütçesine aktarmaya yetkilidir.
(5) Genel bütçe kapsamındaki kamu idareleri, 14/2/1985
tarihli ve 3152 sayılı İçişleri Bakanlığı Teşkilat ve Görevleri Hakkında
Kanunun 28/A maddesi kapsamında yaptıracakları her türlü yatırım, yapım, bakım,
onarım ve yardım işlerine ilişkin ödeneklerini İçişleri Bakanlığı bütçesine
aktarmaya yetkilidir. Merkezi yönetim kapsamındaki diğer kamu idareleri ise bu
kapsamdaki kaynak transferlerini tahakkuk işlemi ile gerçekleştirir. Bu
kapsamda idarelerce kaynak transferi yapılmış iş ve projeler ile 12/11/2012
tarihli ve 6360 sayılı On Dört İlde Büyükşehir Belediyesi ve Yirmi Yedi İlçe
Kurulması ile Bazı Kanun ve Kanun Hükmünde Kararnamelerde Değişiklik
Yapılmasına Dair Kanunun geçici 1 inci maddesinin yirmibeşinci fıkrası gereği
ödenek kaydedilen tutarların ilişkili olduğu iş ve projelerde 2016 Yılı
Programının Uygulanması, Koordinasyonu ve İzlenmesine Dair Karar ve Eki 2016
Yılı Yatırım Programına uygun olarak değişiklik yapılması hâlinde bu
değişikliğin gerektirdiği tertipler arası ödenek aktarması işlemlerinin tamamı
ilgili kurumun talebi üzerine 5018 sayılı Kanunun 21 inci maddesinin üçüncü
fıkrasında yer alan sınırlamalara tabi olmaksızın İçişleri Bakanlığı tarafından
gerçekleştirilir. Bu fıkra kapsamında belirli bir iş veya projenin
gerçekleştirilmesi amacıyla İçişleri Bakanlığı bütçesine kaynak transfer
edildiği veya ödenek kaydedildiği halde, transfer edildiği veya ödenek
kaydedildiği mali yılı takip eden yıl sonuna kadar kullanılamayacağı anlaşılan
ödenekler, 2016 Yılı Programının Uygulanması, Koordinasyonu ve İzlenmesine Dair
Karar ve Eki 2016 Yılı Yatırım Programı ilişkisi kurulmak kaydı ile aynı veya
başka bir iş veya proje kapsamında ve mevzuatı çerçevesinde kullanılmak üzere,
ilgili Bakanın onayı ile Yatırım İzleme ve Koordinasyon Başkanlıklarınca Toplu
Konut İdaresi Başkanlığına aktarılabilir.
(6) Millî Savunma Bakanlığı, Jandarma Genel Komutanlığı
ve Sahil Güvenlik Komutanlığı; cari yıl içinde aralarında yapılan hizmetlerin
bedellerini karşılamak amacıyla varılacak mutabakat üzerine, bütçeleri arasında
karşılıklı aktarma yapmaya yetkilidir.
(7) Millî Savunma Bakanlığı, Jandarma Genel Komutanlığı
ve Sahil Güvenlik Komutanlığı; bütçelerinde yer alan silahlı kuvvetlerin tek
merkezden yönetilmesi gereken ikmal ve tedarik hizmetleri ile bir fonksiyona
ait bir hizmetin diğer bir fonksiyon tarafından yürütülmesi hâlinde ilgili
ödeneği, fonksiyonlar arasında karşılıklı olarak aktarmaya yetkilidir.
(8) Özel bütçeli idareler ile düzenleyici ve
denetleyici kurumların (B) işaretli cetvellerinde belirtilen tahmini tutarlar
üzerinde gerçekleşen gelirler ile (F) işaretli cetvellerinde belirtilen net
finansman tutarlarını aşan finansman gerçekleşme karşılıklarını, idare ve
kurumların bütçelerinin mevcut veya yeni açılacak tertiplerine ödenek olarak
eklemeye Maliye Bakanlığınca belirlenecek usul ve esaslar çerçevesinde kamu idareleri
yetkilidir. Hazine yardımı alan özel bütçeli idarelerin 2015 yılında “06-
Sermaye Giderleri” ve “07- Sermaye Transferleri” giderlerine finansman sağlamak
üzere genel bütçe kapsamındaki kamu idareleri bütçelerinden tahakkuka bağlanan
Hazine yardımlarının bu idarelerce kullanılmayan kısımları, 2016 Yılı
Programının Uygulanması, Koordinasyonu ve İzlenmesine Dair Karara uygun olarak
mevcut veya yeni projelerin ödenek ihtiyacının karşılanmasında kullanılır.
(9) Genel bütçe kapsamındaki kamu idareleri arasındaki
kaynak transferleri ödenek aktarma suretiyle yapılır. Merkezi yönetim bütçesi
kapsamındaki idareler ve kurumlar arasındaki diğer kaynak transferleri tahakkuk
işlemleriyle gerçekleştirilir. Bu işlemler karşılığı tahsil edilen tutarlar,
ilgili kamu idaresince bir yandan (B) işaretli cetvellere gelir, diğer yandan
(A) işaretli cetvellere ödenek kaydedilir.
(10) a) Millî Savunma Bakanlığı, Jandarma Genel
Komutanlığı, Sahil Güvenlik Komutanlığı ve Emniyet Genel Müdürlüğü bütçelerinin
(özel ödenekler ve “03.9 Tedavi ve Cenaze Giderleri” ekonomik kodunu içeren
tertipler hariç) mal ve hizmet alım giderleri ile ilgili tertiplerinde yer alan
ödeneklerden yılı içinde harcanmayan kısımları, hizmetin devamlılığını sağlamak
amacıyla bu tertiplere bütçe ile tahsis edilen ödeneklerin toplamının yüzde
30’unu aşmamak üzere ertesi yıl bütçesine devren ödenek kaydetmeye,
b)
12/3/1982 tarihli ve 2634 sayılı Turizmi Teşvik Kanununun 21 inci maddesinin
ikinci fıkrası gereğince Kültür ve Turizm Bakanlığı bütçesinin 21.01.36.00 ve
21.01.36.63 kurumsal kodu altında bulunan (03) ekonomik kodunu içeren
tertiplerinde yer alan tanıtma amaçlı ödeneklerden harcanmayan kısımları ertesi
yıl bütçesinin aynı tertiplerine devren ödenek kaydetmeye,
c)
Türkiye Bilimsel ve Teknolojik Araştırma Kurumu bütçesinin
40.08.33.00-01.4.1.00-2-07.1 tertibinde yer alan ödenekten harcanmayan
kısımları ertesi yıl bütçesinin aynı tertibine devren ödenek kaydetmeye,
ç)
Bilim, Sanayi ve Teknoloji Bakanlığı bütçesinin 26.01.31.00-04.8.1.02-1-07.1,
26.01.31.00-04.8.1.04-1-05.4 ve 26.01.31.00-04.8.1.06- 1-05.4 tertiplerinde yer
alan ödeneklerden harcanmayan kısımları ertesi yıl bütçesinin aynı tertiplerine
devren ödenek kaydetmeye,
d)
Hazine Müsteşarlığı bütçesinin 07.82.32.00-04.1.1.00-1-07.2, 07.82.32.00-04.1.1.00-1-05.6
ve 07.82.32.00-01.2.1.00-1-08.2 tertiplerinde yer alan ödeneklerden harcanmayan
kısımları ertesi yıl bütçesinin aynı tertiplerine devren ödenek kaydetmeye,
e)
Emniyet Genel Müdürlüğü bütçesinin “03.1.1.01 Emniyet Genel Müdürlüğü Güvenlik
Hizmetleri Yatırımları” fonksiyonu altında yer alan yatırım ödeneklerinden
harcanmayan kısımları ertesi yıl bütçesinin aynı tertibine devren ödenek
kaydetmeye,
f)
İlgili mevzuatı gereğince özel gelir kaydedilmek üzere tahsil edilen tutarları,
idare bütçelerinde söz konusu mevzuatta belirtilen amaçlar için tertiplenen
ödenekten kullandırmak üzere genel bütçenin (B) işaretli cetveline gelir
kaydetmeye ve bütçelenen ödenekten gelir gerçekleşmesine göre ilgili tertiplere
aktarma yapmaya, yılı içinde harcanmayan ödenekleri (2015 yılından devredenler
de dâhil) ertesi yıl bütçesine devren gelir ve ödenek kaydetmeye, bu hükümler
çerçevesinde yapılacak işlemlere ilişkin usul ve esaslar belirlemeye,
Maliye
Bakanı yetkilidir.
BAŞKAN
– Evet, 6’ncı madde üzerinde gruplar adına ilk söz, Milliyetçi Hareket Partisi
Grubu adına İzmir Milletvekili Ahmet Kenan Tanrıkulu’na aittir. (MHP
sıralarından alkışlar) 
Buyurun
Sayın Tanrıkulu, süreniz on dakika.
MHP
GRUBU ADINA AHMET KENAN TANRIKULU (İzmir) – Teşekkür ederim Sayın Başkan.
Sayın
Başkan, değerli milletvekilleri; 2010 Yılı Merkezi Yönetim Bütçe Kanunu
Tasarısı’nın 6’ncı maddesi üzerinde Milliyetçi Hareket Partisi Grubu adına söz
almış bulunmaktayım. Öncelikle Genel Kurulumuzu saygıyla selamlıyorum.
Görüşmekte
olduğumuz bu 6’ncı maddeyle, Maliye Bakanına, kurum içi aktarmalar, yedek
ödenek aktarma yetkisi ve diğer kurumlarda bu alandaki ilkeleri belirleme
yetkisi verilmiştir. Ancak, Maliye Bakanlığının, geçmişte söz konusu
yetkilerini yetki aşımı yaparak nasıl kullandığı Sayıştayın 2012-2013 ve 2014
yılları merkezİ yönetim bütçesi genel uygunluk bildirimlerinde de açıkça
görülmektedir.
Değerli
milletvekilleri, 5018 sayılı Kamu Malî Yönetim ve Kontrol Kanunu’na göre,
stratejik plana dayanmadan ve performans göstergesine bağlanmadan harcanabilecek
yedek ödenek genel bütçe başlangıç ödeneğinin yüzde 2’siyle sınırlıdır, bu,
kanunen açık olarak yazılmıştır. Bu tutarı aşan harcamalar için eğer ek bütçe
yapılması gerekirse, o zaman bakıldığında; 2012 yılında yasal yedek ödenek
miktarının yaklaşık 45 katı tutarında ve başlangıç ödeneğinin yüzde 8,9’u
oranında, 2013 yılında ise gene yasal yedek ödenek miktarının yaklaşık 38 katı
tutarında ve başlangıç ödeneğinin yüzde 9’u oranında, 2014’e geldiğimizde yasal
yedek ödenek miktarının yaklaşık 21 katı tutarında ve başlangıç ödeneğinin
yüzde 5,9’u oranında ödenek stratejik plana dayanmadan ve performans
göstergesine bağlanmadan harcanmış bulunmaktadır. 
Yetki
aşımı bununla da sınırlı kalmamış, ikincil sonuç olarak ödenek üstü harcamalara
baktığımız zaman da söz konusu aşım ortaya çıkmıştır. Bu durumu Sayıştay, biraz
önce de söyledim, 2012, 2013 ve 2014 yılları merkezî yönetim bütçesi genel
uygunluk bildirimlerinde çok açıkça belirterek ortadaki uygunsuzluğu Türkiye
Büyük Millet Meclisinin takdirine bırakmıştır. 464,1 milyar Türk lirası
büyüklüğünde olan, geçtiğimiz yıl 2015 yılı bütçesinde kanuni olarak yani yüzde
2’si olarak 9,2 milyar Türk lirası yedek ödenek Maliye Bakanlığı bütçesine
koyulması gerekirken, bu tutar yasal oranın altında kalarak 1,5 milyar Türk
lirası olmuştur. Ancak, görüşmekte olduğumuz maddenin yani 6’ncı maddenin (1)
numaralı fıkrasının (a) bendiyle -ki o bentte şöyle yazıyor: “Maliye
Bakanlığınca diğer kurum bütçelerinden yedek ödenek tertibine aktarılan ve
kullanılan…” diye gidiyor- Maliye Bakanına verilen yetki çerçevesinde yıl
içinde 30,2 milyar Türk lirası Bütçe Kanunu’nun 5’inci maddesine göre ayrılan
1,5 milyarla birlikte 31,7 milyar liraya yükseltilmiştir. 
Geçmiş
tüm bu yetki aşımları ortadayken sayın milletvekilleri, şimdi 2016 Yılı Merkezi
Yönetim Bütçe Kanunu Tasarısı’nın görüşmekte olduğumuz maddesinin (1) numaralı
fıkrasının (a) bendiyle yine, Maliye Bakanlığına, hiçbir sınırlamaya bağlı
olmaksızın, 2016 yılı merkezî yönetim bütçesini, neredeyse bütünüyle ve her
yönüyle ortadan kaldırıp istediği şekilde yeniden yapma, değiştirme yetkisi de
verilmek istenmektedir. Büyük kısmı milletimizin vergileriyle oluşan bütçede
yapılacak bu kanun tanımaz keyfî harcamaları elbette ki bizim grup olarak
onaylamamız asla mümkün değildir.
Değerli
milletvekilleri, 1876’dan beri Türkiye’deki anayasa metinlerine “bütçe hakkı”
girmiştir. Bizim en son kullandığımız Anayasa’mız, madde 161’de de gene bütçe
hakkına atıfta bulunarak bunu düzenler. Bu düzenleme 2005 yılında -tam tarihini
de söyleyeyim- 29 Ekim 2005 yılında, 5428 sayılı Kanun’la da Anayasa madde
161’e atıf yapılarak bir kanun çıkarılmıştır ve bir düzenlemeye gidilmiştir.
Şimdi,
bu kadar ciddi bütçe hakkının düzenlendiği ve Anayasa ile yasalar çerçevesinde
bir hukuki formata sokulduğu ortamda, maalesef, bugün itibarıyla bütçe hakkımız
ciddi manada zedelenmiş durumdadır.
Sayın
milletvekilleri, bu tip düzenlemelerle yapılan uygunsuzluğa yasal bir zırh
oluşturma çabasını aslında başka bir alanda da görüyoruz. Şimdi, size
aktaracağım, mesela, altı yıl önce devlet yardımlarının AB mevzuatına uygun
olarak verilmesi ve denetlenmesinin yasal çerçevesini oluşturan 6015 sayılı
Devlet Desteklerinin İzlenmesi ve Denetlenmesi Hakkında Kanun’la ilgilidir. Bu
kanun -biliyorsunuz- altı yıl önce yasalaşmıştı. Bu yasaya göre, uygulama
yönetmeliğinin, yasa gereği, 31 Aralık 2014’e kadar çıkarılması gerekmekteydi.
Çıkarılacak yönetmelikle Devlet Desteklerini İzleme ve Denetleme Kurulunca
devletin vatandaşlara ve şirketlere aktardığı tüm ekonomik destekler 1 Ocak
2015 itibarıyla denetlenip kamuoyuna da duyurulacaktı. Ayrıca, şüpheli
destekler durdurulabilecek ve hak etmeyen kişi veya şirketlere verilmiş
destekler de iptal edilebilecekti. 
Sayın
milletvekilleri, bu konuyla ilgili 24 ve 25’inci dönemlerde ilgili bakanlara
vermiş olduğum yazılı soru önergelerim maalesef, cevapsız bırakıldı. Aynı
önergemi 26’ncı Dönemde bu Hükûmet içerisinde yer alan ekonomiden sorumlu
Başbakan Yardımcısına yani Sayın Mehmet Şimşek’e de ilettim fakat enteresan
olan -şimdi vereceğim tarihlere lütfen dikkat buyurun- 25 Kasım 2015’te vermiş
olduğum yazılı soru önergeme ancak 2 Şubat 2016’da cevap verildi ve bu
yönetmeliğin çıkarılma tarihinin –burasının altını çiziyorum- 31 Aralık 2015
tarihine ertelendiği bildirildi, şubatta verilen cevapta 2015’in Aralığına atıf
yapıldı. Oysa, bu konudaki gerçekler bize söylendiği gibi değil. Ekonomiden
sorumlu Başbakan Yardımcısına bağlı Hazine Müsteşarlığının 17 Aralık 2015
tarihli ve 36913 sayılı Kararı üzerine, Bakanlar Kurulu 21 Aralık 2015’te bir
karar alarak söz konusu yönetmeliğin çıkarılmasını önümüzdeki seneye yani 31
Aralık 2016’ya uzattı. Bana bu cevap verilirken Sayın Başbakan Yardımcısına
bağlı olan bir birim, Hazine Müsteşarlığı aslında Bakanlar Kuruluna yazıyı
çoktan yazmış ve bunun önümüzdeki senenin aralık ayının sonuna erteleneceğini
de belirtmişti. Bu karar 28 Aralık 2015 tarihli aslında Resmî Gazete’de de var;
arayanlar bulabilir. 
Sayın
milletvekilleri, bu kararla devlet bilgi sistemlerine veri aktaracak
kuruluşlarla ilgili yönetmelik bir yıl daha uzatılmış oldu. Peki, bu nedir yani
bu yönetmeliğin ertelenmesi neleri kapsamaktadır? Aslında, bu yönetmelik
kapsamına hemen hemen bütün bakanlıklar girmektedir. Bu bağlamda, bazı ürünlere
bakarsak, mesela Türk ürünlerinin yurt dışında markalaşması, Turqualıty’nin
desteklenmesi, Türk malı imajının yerleştirilmesi, yurt dışı birim, marka ve
tanıtım faaliyetlerinin denetlenmesi, uluslararası rekabetçiliğin
geliştirilmesi, çiftçilere mazot, gübre, toprak analizi destekleme ödemesi de
dâhil pek çok tebliğ aslında bu kapsamda bulunmaktadır. Yani, kapsamının
genişliğini anlatabilmek için bu örnekleri veriyorum ama aradan altı yıl geçmiş
olmasına rağmen, uygulamanın neden ertelendiği, yönetmeliğin neden
çıkarılmadığı veyahut devlet desteklerinin yıllar itibarıyla nerelere, ne
şekilde yapıldığı ve nasıl izlenip denetlendiği hâlen tam bir muammadır sayın
milletvekilleri. 
Görüldüğü
üzere, ülkemizde aslında her alanda şeffaflıktan uzaklaşılmaktadır ve bu tip
uygulamalar Uluslararası Şeffaflık Endeksi’nde de 2014’ten sonra çok dramatik
bir düşüşe ülkemizin uğramasına sebep olmuştur. 2015 raporunda ülkemiz 168 ülke
arasında maalesef, 66’ncı sıraya gelmiştir.
Değerli
milletvekilleri, aslında bu Yolsuzluk Algı Endeksi’ne de yansımıştır. Hukuk
alanındaki bu gelişmeler sonucunda 2015’te Dünya Yolsuzluk Algı Endeksi’nde 168
ülke içinde 66’ncı duruma gelmişiz. Demek ki on üç yıldır, şöyle bir baktığımız
zaman, ekonomimiz ve bütçemiz için şeffaflık öngöremeyenlerin yaratmış
oldukları bu hazin tabloyu aslında ülkemiz, memleketimiz maalesef hak
etmemektedir. Bu yüzden, Milliyetçi Hareket Partisi olarak 2016 yılı merkezî
yönetim bütçesini tasvip etmediğimizi tekrar belirterek Genel Kurulumuza
saygılarımı sunuyorum. (MHP sıralarından alkışlar)
BAŞKAN
– Teşekkürler Sayın Tanrıkulu.
Gruplar
adına ikinci söz, Halkların Demokratik Partisi Grubu adına İstanbul
Milletvekili Filiz Kerestecioğlu’na aittir. (HDP sıralarından alkışlar)
Buyurun
Sayın Kerestecioğlu.
Sizin
de süreniz on dakikadır.
HDP
GRUBU ADINA FİLİZ KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, sevgili halkımız; ben iki gündür Cizre’deydim. Biraz da
yalanları ben anlatayım Cizre’den hem de oradan bir hikâye size anlatayım diye
bu resimleri getirdim. Bu fotoğrafı ben dün çektim, “Halime teyze” “Halime ana”
veya “Halime” dersiniz, bilmiyorum, evinin önünde oturan yaşlı bir kadın -adı
Halime gerçekten, öyle- ve evi başına yıkılmış. Şimdi, bunu bir şey hikâyesi
olarak anlatmıyorum. Bir gazeteci arkadaşla beraber dolaştık ve çocukluğu orada
geçmiş, orada büyümüş bir arkadaş. Giderken, ben Halime’nin fotoğrafını
çektiğim zaman, bana dedi ki: “Çok huysuz bir kadındı. Çocukluğumuzda biz Dicle
Nehri’ne yüzmeye giderdik ama onun evinin önünden hayatta geçmezdik. Sürekli
çay, sigara içerdi ve yalnız başına yaşardı. Hiçbir zaman çocuklarıyla beraber
yaşamadı.” Hakikaten, kızının evi iki ev yanında -onun ki de- “Orada kalıyor.” diyorlar.
Orada nasıl kalıyor dedim çünkü o evin de aslında epey bir kısmı yıkılmış. Ama,
o, kızının evinde şu anda mecburen kalıyor. Ama, gördüğünüz gibi kalamıyor
aslında çünkü yaşlı kadınları bilirsiniz -benim annem de öyledir yani hiçbir
zaman gelip de bizim evimizde oturmaz- kendi evlerinde oturmak isterler.
Dolayısıyla, bu kadının da, aslında, gerçekten, evi başına yıkılmış ve gidip
kızının evinde oturamıyor, geliyor gündüzleri kendi evinin önünde oturuyor. 
Şimdi,
evet, biliyorsunuz, ben feminist bir kadınım, kadın hakları için yıllardır
mücadele etmiş bir kadınım. Aslında, ben bu kadının da öyle bir kadın olduğunu
düşünüyorum. Yani, bu kadının da mağduriyeti sadece yoksulluk, yoksunluk, savaş
değil, bir kendi yaşam tercihiydi aslında Halime’nin; gerçekten, ortadan
kaldırılmış, inkâr edilmiş durumda. 
Bunun
dışında çok şey gördüm tabii. Gerçekten, hani, buna bu sıralardan hep “Ama
terör, ama terör…”, “Onlar yaptı, onlar yaptı…” diye karşılık gelmemesinden
dolayı çok memnun olacağım bunun içerisinde çünkü gerçekten gördüğüm şeyler
terörle falan adlandırılabilecek şeyler değildi. Yani bir şehir tamamen değil
ama önemli bir bölümü parke taşları, dümdüz olduğu hâlde -yani parke taşları
gerçekten- ne hendek var ne barikat var, hiçbir şey yapılmamış olduğu hâlde,
onun yanındaki evler boş olduğu için yani 110 bin insan aslında göçe zorlandığı
için orada ve 100 bin insan göçtüğü için kimi yakın köylere, kimi yakın
şehirlere, boşalttıkları evlerde tahribat yapılmış. Yani nasıl birileri görev
almış orada bilmiyorum gerçekten ama televizyona kurşun sıkılmış, klimaya
kurşun sıkılmış, klima baltayla kırılmış ya da işte, çamaşırlar dışarılara
atılmış. Bunlarla ilgili çok fazla fotoğraf da çektim, bunları burada göstermek
niyetinde değilim çünkü beni gerçekten çok fazla etkileyen, özellikle bu 8 Mart
haftasında, bu kadının kendi yaşam tercihini yaşayamaması ve evinin karşısında
oturan, “Ben aslında orada yalnız yaşamak istiyorum.” diyen iradesinin yok
edilmesi oldu. 
Evet,
Cizre iyi değil. Cizre’ye kapıdan -kapıdan diyorum çünkü sanki bir kapı varmış
gibi- girerken de aslında, hani, gerçekten herkesin tanıdığı Meclis Başkan
Vekilimiz Pervin Buldan’a da kimlik soran, özellikle kimlik soran, “Ben yine de
görmek istiyorum.” diyen polis görevlileriyle, emniyet görevlileriyle karşı
karşıya kalıyorsunuz. İnsanlar onarmak istiyorlar bir şeyleri. Yani, birisi
küçük bir döner koymuş, işte, birisi arabasını park etmiş normal yolun üzerine
ve orada o “akrep” denen ya da işte, zırhlı küçük araçlar geçiyorlar ve sürekli
anons yapıyorlar, diyorlar ki: “Buraya araçlarınızı park etmeyin.” Niye? Belli
değil. Kendi dükkânının önüne aracını park etmiş olan insanlar. Yani sırf,
sadece “Ben karar veririm, ben yaparım.” demek için. 
Ve
oradaki kadınlar -birçok taziyeye gittik maalesef, orada hayatını kaybeden
insanların yakınlarına; bir tanesi mesela evinden başını çıkarıp ölen Azime
Aşan’ın ailesiydi- gerçekten, oradaki insanlar, kadınlar özellikle “Bize
‘Suriye’ye gidin.’ yani ‘Burada işiniz yok artık.’ dediler. Bizim topraklarımız
burası. Biz neden Suriye’ye gidelim Suriyeli insanlar buraya gelirken.”
diyorlar. 
2016’da, artık bu çağda, hani herkesin hakikaten bir
hikâyesi var, o yüzden bu hikâyeyi anlatmak istedim ya da gördüklerimi. Sayılar
çünkü hikâyeleri anlatmıyor yani “Şu kadar insan öldü, bu kadar insan
yaralandı.” demek hikâyeleri anlatmıyor. Ama, 2016’da, bizim daha önce
gördüğümüz bu hikâyeyi, bu tarihi yaşamamız gerekiyordu diye düşünüyorum ve
umarım artık buna bir “Dur” denilir ve bundan sonrasında daha barışçıl günlere
hep birlikte geçeriz. 
Şimdi, ikinci bir mevzu var tabii: Her yerde bir
yasaklama furyası. Yani yıllardır yaptığımız mitingleri biz niye yapamıyoruz
kadınlar olarak bunu anlamak mümkün değil. Bir gazetenin önünde protesto eden
kadınlara yapılan -bunu, gerçekten başörtü hakkını da zamanında savunmuş olan
biri olarak ifade ediyorum- çok acı verici; neden onlara aynı şekilde gaz sıkılıyor?
Bir gazetenin faaliyeti engelleniyor. Niye, dün kadınlar Türkiye’nin her
yerinde miting yapmak isterlerken… Ki zaten bu en doğal şeydir; 8 Mart, genelde
hafta içine denk geldiğinde hafta sonu miting yapılır, bunun için başvurulur ve
her yerde büyük bir coşkuyla bu yapılır. Dün defalarca aynı şekilde İstanbul’la
görüştük, valilikle görüştük örneğin. Eş Genel Başkanımız başta olmak üzere
kadınlar darbedildiler, gözaltına alındılar ve buna “hayır” deyince de slogan
attılar. Artık dediler ki: “Miting yapmıyoruz, yürüyüş yapmıyoruz, bir basın
açıklaması yapacağız.” Konuşuyoruz, bu basın açıklamasına da “Olmaz.”
deniliyor. Ya, bunun üzerine, artık kadınlar “Evet, yani böyle bir şeyi biz
kabul etmiyoruz.” diyerek “Hayır.” dediler ve “…”(X) diye
slogan attılar. Ne demek biliyor musunuz? Aslında dünya âlem biliyor artık ama
İstanbul polisi bilmiyor ve dediler ki: “Yasa dışı slogan atıyorsunuz.” “…”(X)
“Kadın, yaşam, özgürlük” demek. “Kadın, yaşam, özgürlük”; kadınlar bunu ifade
ettiler Kürtçe, söyledikleri sadece buydu ve “Yasa dışı slogan atıyorsunuz.”
dediler. Yasa dışı olmasının nedeni aslında Kürtçe olmasıydı, başka bir şey
değil. Yine, 2016’da tarihi yeni baştan yazdık, aynı noktaya geldik maalesef. 
Sonra,
bütün gün İstanbul’un ortasında ya da Ankara’da da bu yaşandı -sonrasında neyse
ki kadınlar kutlayabildiler- ya da başka şehirlerde de oldu engelleme
girişimleri. Bütün gün İstanbul’un ortasında darp, hakaret… “Dağıl, dağılma;
toplan, toplanma; ayrıl, tekrar birleş.” şeklinde bir 8 Mart kutlaması yaptı kadınlar
ve direndiler gerçekten yani bundan vazgeçmediler. 
Ben
söyleyeyim, ilk mitingi biz darbeden sonra -12 Eylülden- 1987 yılında yapmıştık
ve gerçekten, o tarihten beri Türkiyeli kadınlar da bu zulmü görmedi. Bu konuda
da maalesef, tarihe adınızı yazdıran bir iktidar oldunuz. Ne o? Kadınlar en
doğal hakları olan 8 Mart kutlamasını yapacaklar. Sonra bir başka vukuat
geliyor polisten ve diyor ki, bunu izledim ben gerçekten: “Slogan atmayın,
vururum!” “Slogan atmayın, vururum!” dedi polis. Yani bir polis memuruna, böyle
bir hakkı, gösteri yapan kadınlara “Slogan atma, vururum.” deme hakkını,
cüretini kim veriyor? 
Şimdi,
bu 2 örneğe -tabii ki çok- darp, tehdit, gözaltılara bakınca soruyorum: Kim
yasa dışı; kadınlar mı, Emniyet görevlileri mi, onlara bu talimatları veren
savcılar mı, valiler mi yoksa onlara bu talimatları veren İçişleri Bakanı mı? 
Ben
diyorum ki: Yasaklar sizin, 8 Mart bizim; kadınlar bunu kutlamaya devam
edecekler. 
Saygılar
sunarım. (HDP sıralarından alkışlar) 
BAŞKAN
– Teşekkürler Sayın Kerestecioğlu.
Gruplar
adına üçüncü söz, Cumhuriyet Halk Partisi Grubu adına Bursa Milletvekili
Nurhayat Altaca Kayışoğlu. 
Buyurun
Sayın Altaca Kayışoğlu. (CHP sıralarından alkışlar)
Sizin
de süreniz on dakikadır. 
CHP
GRUBU ADINA NURHAYAT ALTACA KAYIŞOĞLU (Bursa) – Teşekkür ederim. Sayın Başkan,
değerli milletvekilleri, ekranları başında bizi izleyenler; hepinizi saygıyla
selamlıyorum. Grubumuz adına tasarının 6’ncı maddesi üzerinde söz almış
bulunmaktayım.
Yeni
milletvekili olduğumuz için bize soruyorlar “Vekillik nasıl bir şeymiş?” diye.
Ben de diyorum ki: On dört yıllık sorunları bir dakikalık sorulara sığdırma
sanatıdır vekillik. Şimdi, on dakikaya meramımızı sığdırmaya çalışacağız.
Üzerinde
konuştuğum 6’ncı maddeyle ilgili olarak Genel Başkanımız Sayın Kemal
Kılıçdaroğlu buradaki konuşmasında çok güzel tespitlerde bulunmuştu. Evet,
bütçe, Anayasa’mıza göre kanunla düzenlenir. Yine, 5018 sayılı Yasa’ya göre
ödenek aktarımları da ancak kanunla yapılabilir. Yani, bu yetki yasama
organındadır ama üzerinde konuştuğum 6’ncı maddeyle yasama organının bu yetkisi
Maliye Bakanlığına devredilmektedir. 
Maalesef,
bu iktidar döneminde yetki gaspları artık sınırları aşmış bulunmaktadır. Hani
eski Türk filmlerinde var ya, işte, aşçı uşağa, bahçıvan şoföre gibi, hakikaten
Türk filmi izler gibiyiz; yürütme her gün yasamaya, devletin başı yürütmeye,
yürütme yargıya derken hepsi birden yargıya; her gün yetki gaspları
gerçekleşiyor. Yani biz de bu organların bir parçası olmasak tabii, elimizde
patlamış mısırla gelip izleyebilirdik, eğlenceli olabilirdi ama maalesef, bu
hukuksuzlukları, bu gaspları üzüntüyle izliyoruz. 
Bakın,
deniyor ki bu minvalde: “Anayasa Mahkemesi kapatılmalıdır.” Tamam, kapatalım
Anayasa Mahkemesini. Bizim Anayasa hukuku hocamız vardı Erdal Öner, tipik bir
örneği vardı, derdi ki: “Çocuklar ‘1.80 boyunda, sarışın, mavi gözlü olmayanlar
hukuk fakültesine giremez.’ diye bir yasa çıkarılsa ne olur?” Evet, şimdi ben
de size soruyorum, çoğunluk sizde, şimdi 5-10 kişisiniz ama genel olarak
çoğunluk sizde: Bir yasa çıkarsanız deseniz ki “Affedersiniz, uzun olmayanlar
milletvekili olamaz ya da işte Cumhurbaşkanı olamaz.” O zaman biz kısa boylular
ne yapacağız? Bu, Anayasa’nın eşitlik ilkesine aykırı, hukukun evrensel
ilkelerine aykırı; bu yasayı nasıl iptal edeceğiz, nasıl hakkımızı arayacağız?
Anayasa Mahkemesi hukuk devletinin olmazsa olmaz ilkelerinden biridir. Bunu her hukukçu bilir, bir parlamenterin de herkesin
de bilmesi gerekir. 
Hocalarımdan bahsedince aklıma geldi, bize demokrasiyi
anlatırken derlerdi ki: “12 Eylül darbesi oldu, biz amfide ders anlatıyorduk,
birden kapı açıldı, 2 asker geldi, bizi gözaltına aldı ve tutuklandık.” Bizler
öğrenciyken bu hikâyeleri dehşet içinde dinlerdik ama şimdi, bugün bu dehşeti
bizzat yaşıyoruz. Daha geçen gün, Bursa’nın Mudanya ilçesinde, güzel sanatlar
fakültesi öğrencisi olan Gizem Yerik dersteyken, evet, ders sırasındayken polis
içeri girip Gizem Yerik’i sosyal medyadaki paylaşımlarından dolayı gözaltına
aldı ve bu kızcağız tutuklandı hakaret ve propaganda yapmaktan. Bir gün bu
hikâyeleri bizden sonraki kuşaklar da gerçekten dehşet içinde dinleyecekler ve
başrollerinde de sizler olacaksınız ama kötü adam olarak rol alacaksınız. Bu
rolünüzün hakkını dünde verdiniz, yürüyüş yapmak isteyen kadınlara
uyguladığınız şiddetle bir kez daha gösterdiniz. 
Ben, bu arada, yarın 8 Mart olması nedeniyle Dünya
Emekçi Kadınlar Günü’nü kutluyorum ve 8 Martın tatil olmasıyla ilgili
talebimize de herkesin desteğini bekliyorum. (CHP ve HDP sıralarından alkışlar)

Elbette bir cumhuriyet kadını olarak, 8 çocuklu bir
ailenin, çiftçi bir ailenin çocuğu olarak burada olmayı borçlu bildiğim,
kadınlara birey olmasını sağlayan, doğal hakları olan seçme ve seçilme hakkını
tanıyan büyük Atatürk’ü ve kadın mücadelesinde emeği geçmiş bütün kadınlarımızı
da saygıyla selamlıyorum. (CHP sıralarından alkışlar) 
Sizleri de tebrik ediyorum, tam on dört yıl sonra da
olsa bir kadın il başkanı atadığınız için tebrik ediyorum. 
BÜLENT TURAN (Çanakkale) – Sizde kaç tane var?
NURHAYAT
ALTACA KAYIŞOĞLU (Devamla) – Değerli arkadaşlar, mart ayının bir özelliği de 3
Mart 1924’te laikliğin temellerinin atılmış olmasıdır. Bakın, size bir şey okuyacağım: “Partimiz, dini,
insanlığın en önemli kurumlarından biri; laikliği ise demokrasinin vazgeçilmez
şartı, din ve vicdan hürriyetinin teminatı olarak görür. Laikliğin ‘din
düşmanlığı’ şeklinde yorumlanmasına ve örselenmesine karşıdır. Esasen laiklik,
her türlü din ve inanç mensuplarının ibadetlerini rahatça icra etmelerini, dinî
kanaatlerini açıklayıp bu doğrultuda yaşamalarını ancak inançsız insanların da
hayatlarını bu doğrultuda tanzim etmelerini sağlar. Bu bakımdan laiklik,
özgürlük ve toplumsal barış ilkesidir.”
Okuduğum
bu metin size yabancı gelmiş olabilir ama bu sizin parti programınızdan
alınmıştır. Yaptıklarınız bu programı bilmediğinizi ortaya koyuyor çünkü bu
programı yazan ağabeylerinizi de partiden tasfiye ettiniz.
Bakın,
özellikle eğitim alanında son dönemde yaptıklarınız gün geçtikçe laiklik
ilkesinden uzaklaştırıyor. Eğitimi bilimsellikten uzaklaştırıp medreseleştirmeye
çalışmanız hiç de doğru bir şey değil. Çünkü, hani diyorsunuz ya “Tarihimizi
bilmiyoruz, Osmanlıca öğretmediler.” Osmanlı arşivlerini açın bakın, 1500’lü
yıllarda gerçekleşen isyanların başını suhtelerin yani medrese öğrencilerinin
çektiğini göreceksiniz; bu medrese öğrencilerinin yoksulluktan, işsizlikten yol
kestiğini, haraç topladığını, oğlan kaçırdığını göreceksiniz. Eğer bir yerde
bunların, sorunun sebebini arıyorsanız, bunu sizin uyguladığınız yoksulluk
politikasında arayın.
Bakın,
ben bir avukatım, aranızda birçok avukat arkadaş var. Bizler, ceza
mahkemelerinin duruşma salonlarında suçluların her gün dini referans olarak
göstermesine tanık olmuşuzdur yıllardır. Bakıyorsunuz, diyor ki: “İşte, hâkim
bey, ben hacca gittim de işte alkol kullanmam.” Suçuna bakıyorsunuz, alkolle
ölüme sebebiyet vermek. “Efendim, işte, ben 5 vakit namaz kılarım.” falan. Hep
dini referans göstererek kendilerini beraat ettirmeye çalışıyorlar. Bunu bir
sorgulayın, neden acaba, neden?
Ayrıca,
2001 yılında, ben avukat olduğumda, insanlar borçlu olmaktan utanırlardı,
sözlerini tutarlardı, yalan söylemezlerdi ama şimdi bakıyorsunuz, milyonlarca
borçlu her gün -avukat arkadaşlarınıza sorun- Allah kitap üzerine yemin edip,
sözler verip günü kurtarmaya çalışıyorlar, borçlarını ötelemeye çalışıyorlar.
İnsanları bu manevi değerlerden uzaklaştıran yoksulluktur, işsizliktir, sizin
uyguladığınız muhtaçlık politikasıdır. Bu ülkeye gerçekten barışı, gerçekten
dindarlığı, gerçekten ahlakı, gerçekten manevi değerleri getirmek istiyorsanız bunun
yolu gelir dağılımında adaletten, bunun yolu laiklikten, bunun yolu vergi
dağılımındaki adaletten geçer. 
Yine,
emin olun, bu halkın hak aramak genlerinde vardır ve her zaman direnmesini,
mücadele etmesini bilir. Yine, Osmanlı arşivlerine bakarsanız bunu görürsünüz.
Sarayın ihtiyaçlarını karşılamak için Bursa’ya, Kastamonu’ya, Bolu’ya gitmiş
olan insanların ora halkı tarafından nasıl kaçırıldıklarını, topladıkları
buğdayların ellerinden alındığını hep görürsünüz mühimme defterlerini
okuduğunuz zaman. Sizin de bu halkın cebinden aldıklarınızı bir gün halk geri
alacak çünkü her gecenin bir sabahı var. Osmanlı Dönemi’nin vergi sistemine
karşı Anadolu’da yüzyıllardır, özellikle Yörüklerin söylediği bir söz var,
derler ki: “Şalvarı şaltak Osmanlı/ Eğeri kaltak Osmanlı/ Ekende yok biçende
yok/ Yiyende ortak Osmanlı.” İşte sizin özendiğiniz sistem bu. Halkın vergi
yükü altında ezildiği, ekip biçmediği -çünkü elinde bir şey kalmıyor sonuçta-
ve bu anlamda, ot otlamak zorunda kaldığı, sarayın da zevküsefa içinde
yaşadığı, kardeşi kardeşe kırdırdığı bir sistem. Bizim özendiğimiz sistemse:
Köylüyü efendi yapan, yokluk içinde büyük yatırımlar yapan, toprak reformunu
savunan, köye eğitimi, sanatı götüren, birlikte üreten, birlikte yöneten,
insanca, hakça bir düzen. İşte, biz bunun için, bu bütçeye “Hayır.” diyoruz. 
Saygılar.
(CHP sıralarından
alkışlar) 
BAŞKAN
– Gruplar adına konuşmalar tamamlanmıştır. 
Şimdi
şahıslar adına ilk söz, Manisa Milletvekili Tur Yıldız Biçer’e aittir. 
Buyurun
Sayın Yıldız Biçer. (CHP sıralarından alkışlar) 
Süreniz
beş dakikadır. 
TUR
YILDIZ BİÇER (Manisa) – Sayın Başkan, değerli milletvekilleri; 2016 Yılı
Merkezi Yönetim Bütçe Kanunu Tasarısı’nın “Aktarma, ekleme, devir ve iptal
işlemleri” başlıklı 6’ncı maddesi üzerine şahsım adına söz almış bulunuyorum.
Hepinizi saygıyla selamlıyorum.
2016
Yılı Merkezi Yönetim Bütçe Kanunu Tasarısı’nın bu 6’ncı maddesiyle, Maliye
Bakanına Türkiye Büyük Millet Meclisinde kabul edilerek yasalaşacak olan bütçe
kanununu âdeta yeniden yapma, yeniden şekillendirme yetkisi verilmektedir.
Sayın
milletvekilleri, şimdi sizlere sormak istiyorum: Madem yaptığımız kanunda her
türlü değişikliği yapma yetkisi Maliye Bakanına verilmiştir, söyleyeceğimiz her
şey Maliye Bakanının yetkisi karşısında beyhudedir, bizim günlerdir burada gece
gündüz yürüttüğümüz bütçe görüşmelerinin, hatta bütçe kanununun, hatta
Başbakanın, Hükûmetin, hatta yere göğe sığdıramadığınız sarayın ne anlamı var?
Oysa, Anayasa’nın 163’üncü maddesinde “Merkezî yönetim bütçesiyle verilen
ödenek, harcanabilecek miktarın sınırını gösterir. Harcanabilecek miktar
sınırının Bakanlar Kurulu kararıyla aşılabileceğine dair bütçelere hüküm
konulamaz. Bakanlar Kuruluna kanun hükmünde kararname ile bütçede değişiklik
yapmak yetkisi verilemez.” hükümlerine yer verilmiştir. İşte, 2016 Yılı Merkezi
Yönetim Bütçe Kanunu Tasarısı’nın 6’ncı maddesine yerleştirilen bazı hükümlerle
Anayasa’nın bu hükmü tamamen yok sayılmaktadır. Çünkü, bu maddeyle verilen
yetki kapsamında Maliye Bakanı, kamu idarelerinin personel giderleri, sosyal
güvenlik kurumlarının devlet primleri giderleri tertiplerinde yer alan
ödenekleri anayasal ve yasal ilkelere aykırı olarak Maliye Bakanlığı bütçesinde
bulunan yedek ödenek tertibine aktarmakta ve buradan da bazı kamu idarelerinin
hizmet alımı ve sermaye giderleri tertiplerine aktararak ödeneküstü harcama
kaynağı olarak kullanmaktadır. Böylece, bütçe kanunuyla Meclise getirilmiş olsa
çok ciddi itirazlarla karşılaşacak olan harcama kalemleri ve popülist
harcamalar, âdeta bir Ali Cengiz oyunuyla mümkün hâle getirilmektedir. Bu,
Anayasa’yı tanımamaktır. Cumhurbaşkanının da Anayasa’yı tanımadığı ülkemizde
Hükûmet de Anayasa’yı tanımaz, Anayasa’ya uymaz ve Türkiye Büyük Millet
Meclisinin anayasal bütçe hakkını işte bu şekilde gasbeder.
Saygıdeğer
milletvekilleri, yine 5018 sayılı Kamu Malî Yönetimi ve Kontrol Kanunu’nda
“Merkezî yönetim kapsamındaki kamu idarelerinin bütçeleri arasında ödenek
aktarmaları kanunla yapılır… Personel gideri tertiplerinden, aktarma yapılmış
tertiplerden ve yedek ödenekten aktarma yapmış tertiplerinden, diğer tertiplere
aktarma yapılamaz.” hükümlerine yer verilmiş olmasına rağmen, Hükûmet bu
hükümleri yok sayarak Anayasa’mıza göre Bakanlar Kuruluna bile verilemeyecek
yetkileri Bütçe Kanunu’nun 6’ncı maddesine yerleştirdiği bu hükümlerle yalnızca
Maliye Bakanına vermektedir. Anayasa’nın 7’nci maddesine göre “Yasama yetkisi
Türk Milleti adına Türkiye Büyük Millet Meclisinindir. Bu yetki devredilemez.” 
Saygıdeğer
milletvekilleri, Türkiye Büyük Millet Meclisine maliye kökenli bir Maliye
Bakanı tarafından getirilen Bütçe Kanunu Tasarısı’nda bu anayasal ve yasal
ilkeler yok sayılmaktadır. Hükûmet, 5018 sayılı Kanun’un 20’nci maddesine
aykırı olarak verilen ödeneğin üstünde harcama yapmaktadır, 21’inci maddesine
aykırı olarak da merkezî yönetim kapsamındaki kamu idareleri arasındaki ödenek
aktarmaları kanunla yapılması zorunluyken burada Maliye Bakanını
yetkilendirmektedir. 5018 saylı Kanun 10 Aralık 2003 tarihinde kabul görmüştür.
AKP iktidarı o kadar yoldan çıkmış durumdadır ki kendi çıkardığı kanunun bile
etrafından dolanmaktadır. 
Sonuç
olarak, Türkiye Büyük Millet Meclisinin Türkiye Cumhuriyeti devleti
vatandaşları adına, temsilî demokrasinin de gereği olarak vekâleten kullanacağı
anayasal bütçe hakkı bu maddeyle yok sayılmaktadır. Bu maddenin bu hâliyle
kabulü Anayasa’ya aykırıdır.
Hepinizi
saygıyla selamlıyorum. (CHP sıralarından alkışlar)
BAŞKAN
– Teşekkürler.
Şimdi,
şahıslar adına ikinci ve son söz Yozgat Milletvekili Ertuğrul Soysal’a aittir,
buyurun. (AK PARTİ sıralarından alkışlar) 
Sayın
Soysal, beş dakikalık sürenizi açıyorum. 
ERTUĞRUL
SOYSAL (Yozgat) - Sayın Başkan, değerli milletvekilleri; 2016 yılı Merkezi
Yönetim Bütçe Kanunu Tasarısı’nın 6’ncı maddesi üzerinde söz aldım. Bu
vesileyle sizleri, sizlerin nezdinde aziz milletimizi saygıyla, sevgiyle,
muhabbetle selamlıyorum.
Şu
anda doğu ve güneydoğuda devam eden terör olaylarının tek hedefi, Müslüman Kürt
kardeşlerimizi İslamiyet’ten ve bin yıldır kardeşlik içinde yaşadığı Türk
milletinden koparmaktır. Teröristlerin dinden uzak hâle getirilmeleri ve hatta
gayrimüslimlerle iş birliği içinde olmaları bunun bir delilidir. Haçlı
zihniyeti de buna destek olmaktadır. Bu sebeple, terörle alakalı bazı
tespitlerimi sizlerle paylaşmak istiyorum.
Birincisi:
Müslüman bir insan Müslüman bir toplumda azınlık olamaz. Bizim inancımıza göre
azınlık olmanın kriteri dindir. Devletimiz laik olsa da bizler Müslüman’ız.
Bizim duygularımızı, arzularımızı, fikirlerimizi, hülasa kalbimizi, aklımızı ve
nefsimizi tesiri altında tutan bir unsur vardır ki o da dindir. Batılıların ve
İslam düşmanlarının terör olaylarını tahrik için kullandıkları en önemli silah
olan azınlık fikrine en öldürücü darbe ancak ve ancak din ve İslamiyet’le verilebilir.
Bedîüzzaman’ın ifadesinde “Kürtler ve Türklerin ve bu vatan evlatlarının yüzde
99’unun gayet kıymettar üç cevheri vardır: Birincisi İslamiyet’tir ki
milyonlarla şehitlerin kan pahasıdır, ikincisi insaniyettir, üçüncüsü
milliyetimizdir ki milliyetimiz bir vücuttur; ruhu İslamiyet, aklı Kur'an ve
imandır.” (AK PARTİ sıralarından alkışlar) “Bundan başka, bizi mahveden 3 de
düşmanımız vardır: Birincisi fakirlik, ikincisi cehalet, üçüncüsü ihtilaf ve
keşmekeşliktir. Şimdi bize 3 elmas kılıç lazımdır; ta ki 3 cevherimizi muhafaza
edelim ve 3 düşmanımızı da mahvedelim. Bunlardan birincisi, millî birlik ve
beraberliğimizdir. İkincisi, çalışmak, ilerlemek ve maddeten terakki etmektir.
Üçüncüsü, millet olarak birbirimizi sevmek ve saymaktır. Türkler bizim aklımız,
biz de onların kuvvetiyiz; ikimiz birlikte iyi bir insan oluruz. İttifakta
kuvvet var, birlikte hayat var, kardeşlikte saadet var.” diyor. 
En
önemli unsurlardan ikincisi de ırkçılık fikridir. Başkasını yutmakla beslenen
bir Frenk illetidir ırkçılık. Anadolu insanlarını birbirine bağlayan bağ, kuru
bir ırkçılık değildir. Zira, kuru bir ırkçılık fikri, Avrupa tarafından İslam
âlemini ve özellikle Osmanlı Devleti’ni parçalamak için içimize bir Frenk
illeti olarak atılmıştır. Anadolu Müslümanları ayrı ayrı milletlerden ve
kabilelerden olabilirler ancak aralarında binbirler adedince birlik bağları
vardır; Yaradanları bir, rezzakları bir, peygamberleri bir, kıbleleri bir,
kitapları bir, vatanları bir. Bu kadar bir birler, kardeşliği, muhabbeti ve
birliği gerektirmektedir. Zaten Kur’an da aynı hakikati haykırmaktadır:
"Sizi, tâife tâife, millet millet, kabile kabile yarattık. Ta birbirinizi
tanımalısınız ve birbirinizdeki sosyal hayata ait münasebetlerinizi bilesiniz
ve birbirinize yardım edesiniz.” Türk ve Kürt kökenli vatandaşlarımızın,
birbirine en çok muhtaç oldukları ve her ikisini de esir etmek için uğraşan
nice dış düşmanlar varken, sırf ırkçılık fikriyle birbirine yabani bakmak ve
birbirini düşman telakki etmek büyük bir felakettir. Büyük ejderhalar hükmünde
olan Avrupa’nın doymak bilmez hırslarını tatmin için pençelerini açtıkları bu
anda, ırkçılık fikriyle dindaşına düşmanlık ve kin beslemek çok tehlikelidir;
Türklerin ve Kürtlerin o düşman pençelerine düşmelerine sebep olmaktadır.
Evet,
üçüncü tespitim de, Türklerin ve Kürtlerin kaderi ve tarihi müşterek
yazılmıştır. Din ile milliyetimiz et ile kemik gibi olmuştur ve birbirinden
ayrılamaz bir bütündür. Biz Müslümanlar, indimizde ve yanımızda din ve
milliyet, bizzat beraberdir. Bunları birbirinden ayırmak mümkün değildir. Belki
din, milliyetin hayatı ve ruhudur. 
“Biz
şarklılar garplılar gibi değiliz. İçimizde ve kalbimizde hâkim olan din
duygusudur.” diyen ve bu hakikati bir asır önce gören büyük âlim Bedîüzzaman
meseleyi çok açık bir şekilde takdim etmektedir: "Sultan Selim'e biat
etmişim, onun ittihadı İslam'daki fikrini kabul ettim. Zira, o, şark
vilayetlerini ikaz etti, onlar da ona biat
ettiler.Şimdikişarklılar, o zamandakişarklılardır."
ERKAN AKÇAY (Manisa) – Fethullah Gülen ne dedi? Bir de
onu, Fethullah Gülen’in sözlerini anlatsana!
ERTUĞRUL SOYSAL (Devamla) – Büyük Millet Meclisinin ilk
günlerinde davet edildiği Mecliskürsüsünde,dinleyiciler arasında
Gazi Mustafa Kemal’in de bulunduğumebuslara karşıaynı ikazını, şu
hakikati haykırmıştır…
(Mikrofon otomatik cihaz tarafından kapatıldı) 
ERTUĞRUL SOYSAL (Devamla) – “Şarkı ayağa kaldıracak din
vekalptir, akıl ve felsefe değil. Hasmınız veİslamiyet
düşmanıolan Avrupalılar, dindekilakayıtlığınızdanpek fazla
istifade ettiler ve ediyorlar." Günümüzde geldiğimiz durum da bunu
göstermektedir.
İDRİS BALUKEN (Diyarbakır) – Başbakan Avrupa’da yahu!
ERKAN AKÇAY (Manisa) – Fethullah Gülen ne diyor bir de
onu anlat bakayım. Pensilvanya’ya kaç defa gittin sen?
ERTUĞRUL SOYSAL (Devamla) – Bu duygu ve düşüncelerle
2016 yılı bütçemizin hayırlara vesile olmasını diliyor, hepinizi saygıyla
selamlıyorum. (AK PARTİ sıralarından alkışlar) 
BAŞKAN – Teşekkürler Sayın Soysal.
Madde üzerinde konuşmalar tamamlanmıştır.
Şimdi on dakika süreyle soru-cevap işlemi
gerçekleştireceğiz. Bu on dakikalık sürenin beş dakikasını soru, beş dakikasını
da cevaba ayıracağız. Sisteme giren sayın milletvekillerine sırasıyla söz
vereceğim.
Sayın Tanal…
MAHMUT TANAL (İstanbul) – Teşekkür ediyorum Sayın
Başkan.
Değerli Bakanım, muhtarlar seçimle geliyor, belediye
başkanları seçimle geliyor, milletvekilleri seçimle geliyor. Seçimle gelen bu
kişiler arasında sosyal güvenlik primleri devlet tarafından ödenmeyen tek kişi
varsa muhtarlardır. Bu, Anayasa’mızın hükümlerine aykırı, demokrasiye aykırı,
özgürlüklere aykırı. O açıdan, muhtarlarımızın sosyal güvenlik primlerini ne
zaman ödeyeceksiniz devlet tarafından, hazine tarafından?
İki: Muhtarlarımızın elektrik, su, sekreter ve kira
paraları. Bu anlamda bir kamu hizmeti ifa ediyorlar, bu anlamda mağdurlar. 
Muhtarlarımızın ruhsatlı silah harçları… Ben
milletvekiliyim. Milletvekili seçildikten sonra bana süresiz ruhsatlı silah
veriliyor. Peki, aynı şekilde, bu şekilde muhtarlara da bu harçtan muaf
edilerek niye verilmiyor? Eğer harçtan muaf edilmiyorsa, kamu görevlileri nasıl
görevinden sonra ruhsatlı silah alabiliyorlarsa aynı şekilde muhtarlara da bu
hakkın verilmesini istirham ediyorum. 
Hepinize saygılar sunuyorum.
BAŞKAN
– Sayın Topal…
SERKAN
TOPAL (Hatay) – Teşekkür ediyorum Sayın Başkan.
Sayın
Hükûmet yetkilileri, devlet yurdunda kalmak isteyen hiçbir öğrenci açıkta
kalmamalıdır; yedek sıralamalarda, yurt kapılarında beklememelidir. Bu yüzden,
biz, TOKİ yurt yapsın diyoruz, yükseköğrenim olan her yere öğrenci sayılarını
gözeterek yurt yapsın ve hiçbir genç kardeşimiz barınma kaygısı yaşamasın
istiyoruz. Bu konuda sayın Hükûmetimizin yaptığı çalışmaları yeterli buluyor
musunuz? Özellikle, lisansüstü eğitim gören öğrenciler yurt olanaklarından çok
fazla yararlanamamaktadır. Lisans öğrencilerinden de yurtta kalması gereken
maddi durumu yetersiz öğrencilerin açıkta kaldığı ama gelir durumu iyi olan
öğrencilerin yurtlara yerleştiği sıkça dile getirilmektedir. Öğrencilerin aile
ve gelir durumlarını beyan ettikleri bilgiler yeterince incelenmekte midir?
Teşekkür
ediyorum.
BAŞKAN
– Sayın Arslan…
KAZIM
ARSLAN (Denizli) – Sayın Başkan, benim sorum Maliye Bakanına ve Hükûmete:
İktidar partisi grubu ve Hükûmetiniz, Cumhurbaşkanı istiyor diye başkanlık
sisteminden sürekli övgüyle bahsedip istemde bulunuyorsunuz. Bunu isteyenler
başkanlık sisteminin eyalet sistemini getireceğini, bölünmenin temelini teşkil
edeceğini biliyorlar mı? Başkanlık sistemini Cumhurbaşkanı istedi diye istemde
bulunanlar, Cumhurbaşkanı paralelcilerde ve PKK’lılarda olduğu gibi “Her şeyi
yaptık, başkanlığı aldık, yanlış oldu, bizi kandırdılar.” derse milletvekilleri
ve Hükûmetiniz bu konuda ne yapacaktır? 
Teşekkür
ederim.
BAŞKAN
– Sayın Tanrıkulu…
MUSTAFA
SEZGİN TANRIKULU (İstanbul) – Sayın Başkan, Sayın Bakandan bir isteğimiz
olacak: Biraz önce ve dün Hasankeyf’ten Şırnaklı öğrenciler beni aradılar, lise
son sınıf öğrencileri, 543 kişi. Şırnak ve İdil’den Hasankeyf’e gönderilmişler,
orada yatılı olarak öğrenim görüyorlar, hafta sonu YGS sınavları var ve
tercihleri dışındaki illerde sınava girecekler; Hakkâri, Mardin, Antep gibi.
Bana ifade ettikleri, su içecek paraları bile yokmuş yani değil sınav yerine
gitmek, su içecek paraları bile yokmuş. Dolayısıyla, bunların hem barınma hem
de sınav yerlerine ulaşımla ilgili ihtiyaçlarının karşılanması lazım acil
olarak. Pazar günü sınav var. O yüzden de ya kaymakama ya valiye bir talimat
vermeniz ve bunların ihtiyaçlarının karşılanması noktasında tutum almanızı
talep ediyorum. 
BAŞKAN
– Sayın Gaytancıoğlu…
OKAN
GAYTANCIOĞLU (Edirne) – Maliye Bakanına soruyorum: AKP Hükûmeti esnaf ve
çiftçilerin ödedikleri BAĞ-KUR primlerini enflasyon oranının çok üzerinde,
aşırı derecede artırmıştır. Birçok çiftçi ve esnaf zaten mevcut primleri bile
ödemekte güçlük çekerken şu anda aşırı derecede artan primleri ödeyemez
durumdadır. Birçok defa çıkardığınız torba yasalarla vergi ve primleri
yapılandırdınız. Esnaf ve çiftçiler bu yapılandırmalarda bir iki taksit ödeyip
ticaretin durması nedeniyle devam edemediler. Yeni bir yapılandırma düşünüyor
musunuz? Bu konularda bir tedbir almayı düşünüyor musunuz?
BAŞKAN
– Teşekkürler.
Şimdi,
soruları cevaplandırmak üzere Maliye Bakanı Sayın Naci Ağbal’a söz veriyorum.
Buyurun
Sayın Ağbal…
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
Sayın
Tanal muhtarlarımızla ilgili olarak bazı sorular sordular. Öncelikle tabii,
ifade etmem gerekir ki muhtarlar hukuki statü olarak BAĞ-KUR’lular, BAĞ-KUR
sigortası yatırıyorlar.
MAHMUT
TANAL (İstanbul) – Değiştirelim Sayın Bakanım yani değiştirelim bunu.
MALİYE
BAKANI NACİ AĞBAL (Bayburt) – Ama, şunu da ifade etmek lazım, 2002 ila bugünü
mukayese edecek olursak muhtar aylıklarında önemli iyileştirmeler yapılmıştır.
En son biliyorsunuz muhtar aylıklarını 1.000 liradan 1.300 liraya çıkardık.
MAHMUT
TANAL (İstanbul) – Sayın Bakanım, asgari ücretin altında.
MALİYE
BAKANI NACİ AĞBAL (Bayburt) – Bakın, 2002 yılında 97 lira olan muhtar aylığını
şimdi geldiğimiz noktada 1.300 liraya çıkarmış olduk.
MAHMUT
TANAL (İstanbul) – Efendim, asgari ücretin altında.
MALİYE
BAKANI NACİ AĞBAL (Bayburt) – Reel olarak bu dönemde muhtar aylıkları yüzde 335
oranında artırıldı. Tabii ki muhtarlarımızın mali durumları daha da iyileşsin,
kendilerine sağlanan imkânlar daha da artırılsın. Hükûmet olarak bu konuda her
zaman için tüm çalışanlarımıza, sosyal taraflarımıza, her zaman için hizmetin
en iyisini götürmeye çalışıyoruz. Sizin söylediğiniz hususlarla da bakarız,
onları da değerlendiririz ama en azından aylıkları konusunda bu dönemde önemli
bir iyileştirme yapılmıştır.
MAHMUT
TANAL (İstanbul) – Sosyal güvenliği ihlal edici değil yani Milletvekili Kanunu
bizim lehimize değişmedi mi, onu da değiştirelim.
MALİYE
BAKANI NACİ AĞBAL (Bayburt) – Oturalım, konuşalım. 
İkinci
olarak, Sayın Topal, bu YURTKUR’daki öğrencilere ilişkin, yurt imkânları
konusunda çalışmalarda yetersizlikler olduğunu söyledi. Bu konuda da
biliyorsunuz, YURTKUR, özellikle de son dönemlerde, öğrencilerin barınma
ihtiyaçlarını karşılamak amacıyla yoğun bir çalışma içerisinde. Tabii ki yeni
yurt binalarının yapımı belirli bir süre alıyor. O konuda da çalışmalar devam
ediyor ama özellikle son yıllarda çoğunlukla olmak üzere, YURTKUR’un öğrenci
barındırma kapasitesi bu dönemde 188 binden 450 bine çıkarıldı. İnşallah,
YURTKUR, şu anda yeni bina kiralamaları yapmak suretiyle bu kapasitesini daha
da artırmaya devam ediyor. İnşallah, yakın zamanda bu öğrenci barınması
konusunda çok daha önemli mesafeler alırız.
YURTKUR’a yerleştirilen öğrencilere ilişkin olarak da
şunu söylemek lazım: Bu konuda bir yönetmelik var. Bu yönetmelik uyarınca,
öğrenci ve ailesinin sosyal ve ekonomik durumu, öğrencinin yükseköğretim kurumuna
girişte aldığı puan, öğrenci ara sınıfta ise yıl sonu başarı durumu dikkate
alınarak, YURTKUR tarafından objektif olarak belirlenen ölçütler doğrultusunda
değerlendirme yapılarak burs tahsisi yapılmaktadır. Değerlendirme kapsamında,
11 ayrı kurumun sisteminden veri alınmaktadır. Aynı hususlar, yine objektif bir
şekilde, öğrencilerin yurda yerleştirilmesinde de uygulanmaktadır.
Sayın Arslan’ın başkanlık sistemiyle ilgili
değerlendirmeleri oldu. Yani, saygı duyuyorum ama bu konudaki yaklaşımlarımız
Hükûmet olarak belli. Başkanlık sisteminin bu ülkeye hem ekonomik olarak hem
siyaseten hem de ülkenin güçlenmesi bakımından önemli katkılar yapacağına
inanıyoruz. Bu konuda, inşallah, ülkemiz için hayırlı olan neyse o konuda hep
beraber çalışırız.
Sayın Tanrıkulu, bu Şırnak’taki öğrenciler konusunda
Millî Eğitim Müsteşarımızı arkadaşlarımız arayacak şimdi. Bu konuda gerekli
olan ihtiyaç neyse, o konuda Millî Eğitim Bakanlığından...
MUSTAFA SEZGİN TANRIKULU (İstanbul) – 543 lise son
sınıf öğrencisi Şırnak ve İdil’den, sınava kadar Hasankeyf’e gönderilmişler ama
sınav yerleri, işte, Mersin’e çıkmış, Mardin’e çıkmış, Hakkâri’ye çıkmış.
Paraları yok, sınav yerine gidecek paraları yok. Dolayısıyla, bunun
karışlanması lazım.
MALİYE
BAKANI NACİ AĞBAL (Bayburt) – Tamam, şimdi ben buradan arkadaşlara söyledim,
Millî Eğitim Müsteşarımızı arayacaklar, konuyla yakından ilgilenecekler. 
MUSTAFA
SEZGİN TANRIKULU (İstanbul) – Teşekkür ederim. 
MALİYE
BAKANI NACİ AĞBAL (Bayburt) – Sayın Gaytancıoğlu “Çiftçi ve tüccar esnafa ilişkin
yeni bir yapılandırma olacak mı?” şeklinde bir soru sordular. Biliyorsunuz biz
hem çiftçimize hem de esnafımıza çok farklı kanallardan her zaman için
desteklerde bulunuyoruz hem tarımsal destekleme ödemeleri hem sübvansiyonlu
alımlar hem de çiftçilerimize sağladığımız kredi desteğiyle hakikaten tarım
sektöründe bu dönemde önemli destekler verildi. Yine, esnafımıza ya faizsiz ya
da düşük faizli kredi imkânları sağlandı. Bu konuda da gerçekten önceki
dönemlerle mukayese edilemeyecek kadar yeni imkânlar oldu. Şu anda özel olarak
bir yeniden yapılandırma konusu gündemimizde yok ama biliyoruz ki seçimden
sonra esnafımıza özellikle 30 bin lira faizsiz kredi imkânı sağladık, bu da
vatandaşlarımız tarafından büyük bir memnuniyetle karşılandı. 
Teşekkür
ederim. 
BAKİ
ŞİMŞEK (Mersin) – Ama, burada Sayın Bakan, borcu olanlara vermiyorsunuz şu
anda. Asıl mağdur olanlar borcu olanlar; faizsiz krediyi borcu olmayanlara
veriyorsunuz, bu konuda bir düzeltme yapılması lazım. 
BAŞKAN
– Teşekkür ediyoruz. 
Böylece
madde üzerindeki tüm müzakereler tamamlanmıştır. 
Madde
üzerinde beş adet önerge vardır, önergeleri sırasıyla okutup son okunacak olan
en aykırı önergeden başlamak üzere işleme alacağım. 
Şimdi,
önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 6’ncı
maddesinin (1) numaralı fıkrasının (b) bendindeki, "... kurumlar arası
" ibaresinin madde metninden çıkarılmasını arz ve teklif ederiz.

 Musa Çam Zekeriya
Temizel Kazım Arslan
 İzmir  İzmir Denizli

 Tahsin Tarhan Ömer
Fethi Gürer Tur Yıldız Biçer
 Kocaeli Niğde Manisa
Türkiye Büyük Millet Meclisi Başkanlığına
Görüşülmekte
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 6’ncı
maddesinin (3) numaralı fıkrasındaki, "... fonksiyonel sınıflandırma
ayrımına bakılmaksızın..."ibaresinin madde metninden çıkarılmasını arz ve
teklif ederiz.

 Nurhayat Altaca Kayışoğlu Zekeriya
Temizel Kazım Arslan
 Bursa İzmir Denizli

 Tahsin Tarhan Musa
Çam Ömer Fethi Gürer
 Kocaeli İzmir Niğde

 Tur Yıldız Biçer
 Manisa
Türkiye Büyük Millet Meclisi Başkanlığına
Görüşülmekte
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 6’ncı
maddesinin (5) numaralı fıkrasının üçüncü cümlesindeki, “...bu değişikliğin
gerektirdiği tertipler arası ödenek aktarması işlemlerinin tamamı ilgili
kurumun talebi üzerine 5018 sayılı Kanunun 21 inci maddesinin üçüncü fıkrasında
yer alan sınırlamalara tabi olmaksızın İçişleri Bakanlığı tarafından
gerçekleştirilir." ibaresinin madde metninden çıkarılmasını arz ve teklif
ederiz." 
 Kazım Arslan Zekeriya
Temizel Ömer Fethi Gürer
 Denizli  İzmir Niğde
 Musa Çam Tur
Yıldız Biçer Nurhayat Altaca Kayışoğlu
 İzmir Manisa Bursa
 Tahsin Tarhan
 Kocaeli

Türkiye Büyük Millet Meclisi Başkanlığına
Görüşülmekte
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 6’ncı
maddesinin (2) numaralı fıkrasının ikinci ve üçüncü cümlelerinin madde
metninden çıkarılmasını arz ve teklif ederiz. 
 Musa Çam Zekeriya
Temizel Kazım Arslan
 İzmir İzmir Denizli
 
 Tahsin Tarhan  Tur
Yıldız Biçer Nurhayat Altaca Kayışoğlu
 Kocaeli Manisa Bursa

 Ömer Fethi Gürer
 Niğde 

Türkiye Büyük Millet Meclisi Başkanlığına
Görüşülmekle
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 6’ncı
maddesinin (1) numaralı fıkrasının (a) bendinin madde metninden çıkarılmasını
bent sıralamasının yeniden düzenlenmesini arz ve teklif ederiz.
 Musa Çam Zekeriya
Temizel Nurhayat Altaca Kayışoğlu
 İzmir İzmir Bursa
 Tahsin Tarhan  Tur
Yıldız Biçer Ömer Fethi Gürer
 Kocaeli Manisa Niğde
 Dursun Çiçek
 İstanbul

BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılmıyoruz. 
BAŞKAN
– Hükûmet önergeye katılıyor mu?
MALİYE
BAKANI NACİ AĞBAL (Bayburt) – Katılamıyoruz Sayın Başkan.
BAŞKAN
– Sayın milletvekilleri, Anayasa’nın bütçe görüşmelerini düzenleyen 162’nci
maddesinin “…değişiklik önergeleri, üzerinde ayrıca görüşme yapılmaksızın
okunur ve oylanır.” hükmü gereğince önergenin gerekçesini okutuyorum: 
Gerekçe:

2016
Yılı Merkezi Yönetim Bütçe Kanunu’nun 6’ncı maddesinin (1) numaralı fıkrasının
(a) bendiyle, genel bütçe kapsamındaki kamu idareleri ile özel bütçeli
idarelerin bütçelerinin "Personel Giderleri" ile "Sosyal
Güvenlik Kurumlarına Devlet Primi Giderleri" tertiplerinde yer alan
ödenekleri, Maliye Bakanlığı bütçesinin "Personel Giderlerini Karşılama
Ödeneği" ile gerektiğinde "Yedek Ödenek" tertibine; diğer
ekonomik kodlara ilişkin tertiplerde yer alan ödenekleri ise 5018 sayılı
Kanunun 21. maddesinde yer alan sınırlamalara tabi olmaksızın kurum bütçeleri
arasında aktarmaya veya Maliye Bakanlığı bütçesinin "Yedek Ödenek"
tertibine aktarmaya Maliye Bakanı yetkili kılınmaktadır.
Önceki
yıllar uygulama sonuçlarına bakıldığında bu bentle verilen yetki çerçevesinde
Maliye Bakanı kamu idarelerinin personel giderleri ile sosyal güvenlik
kurumlarına devlet primleri giderleri tertiplerinde yer alan ödenekleri,
anayasal ve yasal ilkelere aykırı olarak Maliye Bakanlığı bütçesinde bulunan
"Yedek Ödenek" tertibine aktarmakta, daha sonra buradan bazı kamu
idarelerinin hizmet alımı ve sermaye giderleri tertiplerine aktararak
ödeneküstü harcama kaynağı olarak kullanmaktadır.
Maliye
Bakanına aynı yetkiler, daha dar kapsamlı olarak daha önceki yıllar merkezi
yönetim bütçe kanunlarında da verilmiştir. Maliye Bakanının söz konusu
yetkileri nasıl kullandığı ise Sayıştay Genel Uygunluk Bildirimlerinde yer
almaktadır.
5018
sayılı Kanun’a göre stratejik plana dayanmadan ve performans göstergesine
bağlanmadan harcanabilecek yedek ödenek, genel bütçe başlangıç ödeneğinin yüzde
2'si ile sınırlı ve bunu aşan harcamalar için ek bütçe yapılacak iken, 2012
yılında yasal yedek ödenek miktarının yaklaşık 45 katı tutarında ve başlangıç
ödeneğinin yüzde 8,97'si oranında, 2013 yılında ise yasal yedek ödenek
miktarının yaklaşık 38 katı tutarında ve başlangıç ödeneğinin yüzde 9.05’i
oranında, 2014 yılında ise yasal yedek ödenek miktarının yaklaşık 21 katı
tutarında başlangıç ödeneğinin yüzde 5,9'u oranında, ödenek stratejik plana dayanmadan
ve performans göstergesine bağlanmadan harcanmış bulunmaktadır. Bu durum, daha
önceki yıllar merkezi yönetim bütçe kanunları ile Anayasa ve 5018 sayılı
Kanun’a aykırı olarak Maliye Bakanına verilen yetkilerin sonucudur.
Maliye
Bakanlığı bu işlemi yaparken son üç yıldır Milli Eğitim Bakanlığının bütçesinde
yer alan personel ödeneklerini bir nevi depo ödenek olarak kullanmaktadır.
Maliye Bakanlığı bütçenin başlangıcında Milli Eğitim Bakanlığına yeterli
personel ödeneğini vermekte ancak yıl içinde bu ödenekten kendi yedek ödenek
havuzuna aktarma yaparak Millî Eğitim Bakanlığı bütçesini ödeneküstü harcama
yapmış gibi göstermektedir. Diğer bir deyişle, Maliye Bakanlığı Milli Eğitim
Bakanlığı bütçesindeki personel ödeneklerini kullanarak ödeneküstü harcama yapma
olanağı elde etmekte ancak bu işlemi ek bütçe kanununu çıkarmadan
perdelemektedir.
Anayasa’nın
163’üncü maddesinde "Merkezi yönetim bütçesiyle verilen ödenek,
harcanabilecek miktarın sınırını gösterir. Harcanabilecek miktar sınırının
Bakanlar Kurulu kararıyla aşılabileceğine dair bütçelere hüküm konulamaz.
Bakanlar Kuruluna kanun hükmünde kararname ile bütçede değişiklik yapmak
yetkisi verilemez." hükümlerine yer verilmiştir. Anayasa’nın 7’nci
maddesinde “Yasama yetkisi Türk Milleti adına Türkiye Büyük Millet
Meclisinindir. Bu yetki devredilemez.” denilmektedir. Anayasa’nın 87’nci
maddesinde bütçe hakkının Türkiye Büyük Millet Meclisine ait olduğu hüküm
altına alınmıştır. Maliye Bakanına çerçevesi çizilmemiş, esasları belirlenmemiş
alanda hiçbir sınırlamaya bağlı olmaksızın geniş yetkiler tanınarak yasama
yetkisinin devri yapılamaz.
Söz
konusu düzenleme Anayasa’nın 7, 87, 161 ve 163’ncü maddelerine aykırı
olduğundan bu önerge verilmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 6’ncı
maddesinin (2) numaralı fıkrasının ikinci ve üçüncü cümlelerinin madde
metninden çıkarılmasını arz ve teklif ederiz.
Musa Çam (İzmir) ve
arkadaşları
BAŞKAN
– Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ MEHMET
HABİB SOLUK (Sivas) - Katılamıyoruz.
BAŞKAN
– Hükûmet katılıyor mu?
MALİYE
BAKANI NACİ AĞBAL (Bayburt) - Katılmıyoruz Sayın Başkanım.
BAŞKAN
– Gerekçeyi okutuyorum:
Gerekçe:
Anayasa’nın 161’nci maddesinin ikinci
fıkrasında, "Mali yıl başlangıcı ile merkezî yönetim bütçesinin
hazırlanması, uygulanması ve kontrolü kanunla düzenlenir.” kuralına yer
verilmiştir. 
Anayasa’nın bütçenin hazırlanması, uygulanması ve
kontrolüne ilişkin göndermede bulunduğu kanun, 5018 sayılı Kamu Mali Yönetimi
ve Kontrol Kanunu'dur. 5018 sayılı Kanun bütçeyle ilgili kanun değil, bütçenin
hazırlanma, uygulanma ve kontrolünün de tabi olduğu kanundur. Dolayısıyla
bütçenin hazırlanması, uygulanması ve kontrolünün 5018 sayılı Kanun’a uygun
olması anayasal bir zorunluluktur. 
5018 sayılı Kanun’un 21’inci maddesinin ikinci
fıkrasına göre, genel bütçe kapsamındaki kamu idareleri ile özel bütçeli
idareler, kendi bütçeleri içinde aktarma yapılacak tertipteki ödeneğin, 2016
Yılı Merkezi Yönetim Bütçe Kanunu'nun 6’ncı maddesinin (2) numaralı fıkrasının
birinci cümlesiyle belirlenen yüzde 20 oranına kadar yapacakları ödenek aktarmalarını,
yedi gün içinde Maliye Bakanlığına bildirmeleri gerekirken; genel bütçe
kapsamındaki kamu idareleri ile özel bütçeli idarelerin yüzde 20'yi geçen diğer
her türlü kurum içi ödenek aktarmalarını yapma yetkisinin Maliye Bakanına
verilmesi; 5018 sayılı Kanun’un 21’inci maddesinin ikinci fıkrasındaki açık
kural yanında, 5018 sayılı Kanun’da "stratejik plan-performans
programı-performans hedefi/göstergesi-bütçe" bütünlüğünde hesap verebilir
bir kamu mali yönetimi kurulmasının amaçlanması ve bu bağlamda Maliye Bakanına
verilen ödenek aktarma yetkisinin Maliye Bakanlığı bütçesine, genel bütçe
ödeneklerinin yüzde 2’sine kadar konulacak "yedek ödenek" ile sınırlı
tutulması karşısında bir bütün olarak 5018 sayılı Kanun’la kurulan hesap
verebilir mali sistemle bağdaşmadığı ortada olduğundan "Bu idarelerin
yüzde 20'yi geçen diğer her türlü kurum içi aktarmalarını yapmaya Maliye Bakanı
yetkilidir." cümlesi, Anayasa'nın 161’inci maddesinin ikinci fıkrasına
aykırıdır.
2016
Yılı Merkezi Yönetim Bütçe Kanunu'nun 6’ncı maddesinin (2) numaralı fıkrasının
üçüncü cümlesinde, 2016 Yılı Programının Uygulanması, Koordinasyonu ve
İzlenmesine Dair Karar’a uygun olarak 2016 Yılı Yatırım Programı’na ek yatırım
cetvellerinde yer alan projelerde değişiklik yapılması hâlinde, bu değişikliğin
gerektirdiği tertipler arası ödenek aktarması işlemlerinin tamamının 5018
sayılı Kanun’un 21’inci maddesinin üçüncü fıkrasında yer alan "Personel
giderleri tertiplerinden, aktarma yapılmış tertiplerden ve yedek ödenekten
aktarma yapılmış tertiplerden. diğer tertiplere aktarma yapılamaz."
sınırlamasına tabi olmadan idarelerce yapılacağı kurallaştırılmaktadır. Bu
durum 5018 sayılı Kanun’la kurulan mali sistemle bir bütün olarak
bağdaşmadığından, Anayasa'nın 161’inci maddesinin ikinci fıkrasına da aykırı
bulunmaktadır.
Personel
giderleri tertiplerinden aktarma yapılamamasının temelinde anayasal kurallar
yatmakta. Anayasa’mıza göre, bütçeyle verilen ödenek harcanabilecek miktarın
sınırını göstermektedir. Bütçeyle verilen ödenekten fazla harcama yapılamaması
ve devletin, asli ve sürekli görevlerini yürüten personelin maaş ve ücretlerini
zamanında ve aksatmadan ödemek zorunda olması, kamu idaresi bütçelerinin
personel giderleri tertiplerine yeterli ödeneğin konulmasını ve konulan
ödeneklerin başka tertiplere aktarılmamasını gerektirmektedir.
Bakanlar
Kurulunun 2016 Yılı Yatırım Programı’nda yer alan projelerde değişiklik yapması
hâlinde, üçüncü cümleyle kamu idarelerine değişiklik konusu projelere ait bütçe
ödeneklerinin tamamını 5018 sayılı Kanun’un 21’inci maddesinin üçüncü
fıkrasındaki sınırlamalara da bağlı olmadan aktarma yetkisi verilmesi ve
böylece yasayla yürürlüğe giren bütçe proje ödeneklerinin idari tasarrufla
değiştirilmesi Anayasa’nın 161’inci maddesinin ikinci fıkrasına, kamu
idarelerine idari tasarrufla bütçede değişiklik yapma yetkisi verilmesi ise
Anayasa’nın 163’üncü maddesine de aykırı bulunmaktadır. 
Bu nedenlerle bu önerge verilmektedir. 
BAŞKAN – Oylarınıza sunuyorum önergeyi:
Kabul edenler… Kabul etmeyenler… Kabul edilmemiştir. 
Diğer önergeyi okutuyorum: 
Türkiye
Büyük Millet Meclisi Başkanlığına
Görüşülmekte olan 118 sıra sayılı 2016
Yılı Merkezî Bütçe Kanunu Tasarısı’nın 6’ncı maddesinin (5) numaralı fıkrasının
üçüncü cümlesindeki “…bu değişikliğin gerektirdiği tertipler arası ödenek aktarması
işlemlerinin tamamı ilgili kurumun talebi üzerine 5018 sayılı Kanunun 21’inci
maddesinin üçüncü fıkrasında yer alan sınırlamalara tabi olmaksızın İçişleri
Bakanlığı tarafından gerçekleştirilir.” ibaresinin madde metninden
çıkarılmasını arz ve teklif ederiz. 
Kazım
Arslan (Denizli) ve arkadaşları
BAŞKAN – Komisyon önergeye katılıyor mu?
PLAN VE BÜTÇE KOMİSYONU SÖZCÜSÜ MEHMET HABİB SOLUK
(Sivas) – Katılamıyoruz. 
BAŞKAN – Hükûmet katılıyor mu? 
MALİYE BAKANI NACİ AĞBAL (Bayburt) –
Katılmıyoruz Sayın Başkanım.
BAŞKAN
– Gerekçeyi okutuyorum: 
Gerekçe: 
Yasama organı tarafından 2016 Yılı
Merkezi Yönetim Bütçe Kanunu’nda ödenek tahsis edildiği için 2016 Yılı Yatırım
Programı’na ek yatırım cetvellerinde yer alan projelerde, Bakanlar Kurulunun
yapacağı değişikliklerin, doğrudan 2016 Yılı Merkezi Yönetim Bütçe Kanunu’nda
değişiklik yapılması sonucunu doğurması ve değişiklik konusu projelere ait
ödeneklerle ilgili olarak değişikliğin gerektirdiği tertipler arası ödenek
aktarılması işlemlerinin tamamının ilgili kurumun talebi üzerine İçişleri
Bakanlığına verilmesi, yasama organının bütçe hakkının ilgili kurumlar ile
İçişleri Bakanlığı tarafından ortadan kaldırılması sonucunu doğurduğundan, söz
konusu ifade Anayasa’nın 87’nci maddesine aykırıdır. 
Yine bu düzenlemeyle tertipler arası
ödenek aktarması işlemlerinin tamamının 5018 sayılı Kanun’un 21’inci maddesinin
üçüncü fıkrasında yer alan “Personel giderleri tertiplerinden, aktarma yapılmış
tertiplerden ve yedek ödenekten aktarma yapılmış tertiplerden ve yedek ödenekten
aktarma yapılmış tertiplerden, diğer tertiplere aktarma yapılamaz.”
sınırlamasına tabi olmadan yapılmasına olanak sağlandığı anlaşılmaktadır.
Personel
giderleri tertiplerinden aktarma yapılamamasının temelinde anayasal kurallar
yatmaktadır. Anayasa’mıza göre, bütçeyle verilen ödenek, harcanabilecek
miktarın sınırını göstermektedir. Bütçeyle verilen ödenekten fazla harcama
yapılamaması ve devletin, asli ve sürekli görevlerini yürüten personelin maaş
ve ücretlerini zamanında ve aksatmadan ödemek zorunda olması, kamu idaresi
bütçelerinin personel giderleri tertiplerine yeterli ödeneğin konulmasını ve
konulan ödeneklerin başka tertiplere aktarılmamasını gerektirmektedir.
Aktarma
yapılmış tertiplerden ve yedek ödenekten aktarma yapılmış tertiplerden ödenek
aktarılmaması ise bütçe tahminlerini gerçekçi yapmak ve Parlamentonun bütçe
hakkına güvence oluşturmak üzere açıklık, samimiyet, doğruluk ve giderlerin
tahsisi gibi ulusal ve uluslararası alanda kabul görmüş klasik bütçe
ilkelerinin gereğidir. 
Aktarma
yapılmış tertiplerden ve yedek ödenekten aktarma yapılmış tertiplerden diğer
tertiplere ödenek aktarılmaması, ödeneğe ihtiyacı olduğu için aktarma yapılmış
tertiplere, yine ödenek yetersizliği nedeniyle yedek ödenekten aktarma yapılmış
tertiplere aktarılan ödeneklerin aktarılma amacı dışında kullanılmasını
engellemek için diğer tertiplere aktarılmasını yasaklamak suretiyle bütçe
tahminlerinin gerçeğe uygun yapılmasını ve Parlamentonun ödenek tahsis etmediği
alanlara, bütçenin uygulaması aşamasında bazı özellikli bütçe tertiplerinin
kötü niyetli ve amaç dışı kullanılması suretiyle harcama yapılmasına yönelik
muhtemel girişimleri daha baştan ilkesel düzeyde yasaklayarak Parlamentonun
bütçe hakkını güvence altına almayı amaçlamaktadır.
Üçüncü
cümledeki, "5018 sayılı Kanun’un 21’inci maddesinin üçüncü fıkrasında yer
alan sınırlamalara tabi olmaksızın ifadesi, 5018 sayılı Kanun’un 21’inci
maddesi yanında, 5018 sayılı Kanun’la kurulan mali sistemle bir bütün olarak
bağdaşmadığından Anayasa'nın 161’inci maddesinin ikinci fıkrasına aykırı
bulunmaktadır.
Bu
nedenlerle bu önerge verilmektedir.
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
ÖZGÜR
ÖZEL (Manisa) – Sayın Başkan… 
BAŞKAN
– Diğer önergeyi okutacağım ve önerge işlemini bitirdikten sonra söz vereceğim.

Türkiye Büyük Millet Meclisi Başkanlığına
Görüşülmekte
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 6’ncı
maddesinin (3) numaralı fıkrasındaki “... fonksiyonel sınıflandırma ayrımına bakılmaksızın..."
ibaresinin madde metninden çıkarılmasını arz ve teklif ederiz.
Nurhayat Altaca Kayışoğlu
(Bursa) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılmıyoruz.
BAŞKAN
– Hükûmet katılıyor mu? 
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Gerekçeyi okutuyorum:
Gerekçe:
Getirilen
düzenlemeyle Maliye Bakanına genel bütçe kapsamındaki kamu idarelerinin
bütçesinden hizmeti yaptıracak olan kamu idaresinin bütçesine fonksiyonel
sınıflandırma ayrımına bakılmaksızın yani fonksiyonel sınıflandırmayı
değiştirerek ödenek aktarma yetkisi tanınmaktadır. Analitik Bütçe
Sınıflandırması’nda (ABS) fonksiyonel sınıflandırma, devlet faaliyetlerinin
türünü göstermekte ve ödeneklerin kamu hizmetlerine, işlevlerine göre tahsis
edilmesi ile bütçe politikalarının oluşturulmasında sektörel ayrımların
yapılabilmesine olanak sağlamaktadır. Ödeneklerin kamusal faaliyetlere, türüne,
işlevine göre tahsisi, kamu hizmetlerinin maliyetlerinin ortaya konulabilmesi, maliyet-fayda
analizinin yapılabilmesi ile verimlilik, etkililik ve ekonomiklik hedeflerine
ulaşılabilmesi bütçenin fonksiyonel sınıflandırmasıyla mümkün olabilmektedir.
5018
sayılı Kanun’un 15’inci maddesinin üçüncü fıkrasında "Merkezî yönetim
bütçe kanununun gider cetvelinin bölümleri, analitik bütçe sınıflandırmasına
uygun olarak fonksiyonlar şeklinde düzenlenir. Fonksiyonlar birinci, ikinci,
üçüncü ve dördüncü düzeyde alt fonksiyonlara ayrılır." denilmiştir. Maliye
Bakanına genel bütçe kapsamındaki kamu idarelerinin bütçesinden hizmeti
yürütecek olan idarenin bütçesine fonksiyonel sınıflandırma ayrımına
bakılmaksızın ödenek aktarma yetkisi verilmesi, ödeneğin konulduğu kamu idaresi
ile hizmeti yürütecek kamu idaresini değiştirmenin ötesinde, yürütülecek kamu
hizmetinin fonksiyonu yanında türünü de değiştirerek bütçede yer almayan farklı
bir kamusal fonksiyona, işleve veya yer alan farklı fonksiyonun ödeneğinin
artırılarak ödenekten fazla harcama yapılmasını sağladığından bütçede
değişiklik yapılması sonucunu doğurmaktadır.
Anayasa'nın
87’nci maddesinde bütçe hakkı yasama organına verilmiş, 161’inci maddesinin
ikinci fıkrasında "Malî yıl başlangıcı ile merkezî yönetim bütçesinin
hazırlanması, uygulanması ve kontrolü kanunla düzenlenir." denilirken
163’üncü maddesinde ise değil Maliye Bakanına idari tasarrufla, Bakanlar
Kuruluna dahi kanun hükmünde kararnameyle bütçede değişiklik yapma yetkisi
verilemeyeceği belirtilmiştir.
Maliye
Bakanına genel bütçe kapsamındaki kamu idarelerinden hizmeti yaptıracak olan
kamu idaresinin bütçesinden, yıl içinde hizmeti yürütecek olan idarenin
bütçesine, "fonksiyonel sınıflandırma ayrımına bakılmaksızın" ödenek
aktarma yetkisi verilmesi, yasama organının görüşerek oyladığı bütçede
değişiklik yapılması sonucunu doğurarak TBMM'nin bütçe hakkını ortadan
kaldırdığından Anayasa’nın 87’nci maddesine, 5018 sayılı Kanun’un 21 ve 23’üncü
maddeleriyle bağdaşmadığından Anayasa’nın 161’inci maddesinin ikinci fıkrasına,
bütçede idari tasarrufla değişiklik yapma sonucunu doğurduğundan ise
Anayasa’nın 163’üncü maddesine aykırı bulunduğundan bu önerge verilmiştir.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Son
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 6’ncı
maddesinin (1) numaralı fıkrasının (b) bendindeki, "... kurumlar arası
" ibaresinin madde metninden çıkarılmasını arz ve teklif ederiz.
Zekeriya
Temizel (İzmir) ve arkadaşları
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılamıyoruz.
BAŞKAN
– Hükûmet katılıyor mu?
MALİYE
BAKANI NACİ AĞBAL (Bayburt) – Katılamıyoruz Sayın Başkanım.
BAŞKAN
– Gerekçesi okutuyorum.
Gerekçe:
2016
Yılı Merkezi Yönetim Bütçe Kanun Tasarısı’nın 6’ncı maddesinin (1) numaralı
fıkrasının (b) bendi; "Genel bütçe kapsamındaki kamu idareleri için 2016
Yılı Programının Uygulanması, Koordinasyonu ve İzlenmesine Dair Karar’a uygun
olarak yılı yatırım programında değişiklik yapılması hâlinde, değişiklik konusu
projelere ait ödeneklerle ilgili kurumlar arası aktarmaya,
(…)

Maliye
Bakanı yetkilidir." hükmünü içermektedir
2016
Yılı Merkezi Yönetim Bütçe Kanunu’nun uygulanması esnasında, Bakanlar Kurulunun
yani yürütme organının 2016 Yılı Programının Uygulanması, Koordinasyonu ve
İzlenmesine Dair Karar’a uygun olarak, 2016 Yılı Merkezi Yönetim Bütçe
Kanunu’na göre hazırlanmıştır. 2016 Yılı Yatırım Programı’nda yapacağı değişikliklerin
hukuksal sonuç doğurabilmesi için, öncelikle yasama organının Anayasa'nın
163’üncü maddesindeki kurallar çerçevesinde 2016 Yılı Merkezi Yönetim Bütçe
Kanunu’nu ek bütçe yaparak değiştirmesi ve bu değişikliğin Bakanlar Kurulu
tarafından 2016 Yılı Yatırım Programı’na yansıtılması
gerekmektedir. Yasama organı tarafından 2016 Yılı Merkezi Yönetim Bütçe
Kanunu’nda ödenek tahsis edildiği için 2016 Yılı Yatırım Programı’nda yer alan
projelerde, Bakanlar Kurulunun yapacağı değişikliklerin doğrudan 2016 Yılı
Merkezi Yönetim Bütçe Kanunu’nda değişiklik yapılması sonucunu doğurması ve
değişiklik konusu projelere ait ödeneklerle ilgili olarak Maliye Bakanına
kurumlar arası ödenek aktarma yetkisi verilmesi, yasama organının bütçe
hakkının yürütme organı tarafından ortadan kaldırılması sonucunu doğurduğundan,
bu maddedeki düzenleme Anayasa'nın 87’nci maddesine aykırı bulunmaktadır. 
Anayasa'nın
161’inci maddesinin ikinci fıkrasında "Malî yıl başlangıcı ile merkezî
yönetim bütçesinin hazırlanması, uygulanması ve kontrolü kanunla
düzenlenir." kuralına yer verilmiş, fıkranın göndermede bulunduğu 5018
sayılı Kamu Malî Yönetimi ve Kontrol Kanunu’nun "Ödenek aktarmaları"
başlıklı 21’inci maddesinin birinci fıkrasında, "Merkezî yönetim
kapsamındaki kamu idarelerinin bütçeleri arasındaki ödenek aktarımları kanunla
yapılır.” denilmiştir. Anayasa'nın 163’üncü maddesinde ise harcanabilecek
miktar sınırının Bakanlar Kurulu kararıyla aşılabileceğine dair bütçelere hüküm
konulamayacağı ve Bakanlar Kuruluna kanun hükmünde kararnameyle bütçede
değişiklik yapma yetkisi verilemeyeceği belirtilmiştir.
Bu
kurallara göre, kamu idareleri bütçeleri arasındaki kurumsal ödenek aktarmaları
ancak kanunla yapılabilecek iken Bakanlar Kurulunun 2016 Yılı Yatırım
Programı’nda yer alan projelerde değişiklik yapması hâlinde, Maliye Bakanına
değişiklik konusu projelere ait bütçe ödeneklerini kamu idareleri arasında
aktarma yetkisi verilmesi ve böylece yasayla yürürlüğe giren bütçe proje
ödeneklerinin idari tasarrufla değiştirilmesi Anayasa'nın 161’inci maddesinin
ikinci fıkrası ile 163’üncü maddesine aykırı olduğundan bu önerge
verilmektedir.
BAŞKAN
– Önergeyi oylarınıza sunuyorum: Kabul edenler... Kabul etmeyenler... Kabul
edilmemiştir. 
6’ncı
maddeyi oylarınıza sunuyorum: Kabul edenler... Kabul etmeyenler... 6’ncı madde
kabul edilmiştir. 
Sayın
Bayraktutan, az önce soru-cevapta da sisteme girmiştiniz ama sıra size
gelmişken süre bitmişti. Zannediyorum Artvin’in kurtuluşuyla ilgili, buyurun,
ben size bir dakikalık süre veriyorum.
IV.- AÇIKLAMALAR
1.- Artvin Milletvekili Uğur
Bayraktutan’ın, 7 Mart Artvin’in düşman işgalinden kurtuluşunun 95’inci yıl
dönümüne ilişkin açıklaması"
UĞUR
BAYRAKTUTAN (Artvin) - Teşekkür ediyorum Sayın Başkan. 
İfade
ettiğiniz gibi, bugün 7 Mart, Artvin’in düşman işgalinden kurtuluşunun 95’inci
yıl dönümü. Her yıl olduğu gibi bu yıl da Artvin’de ve Artvinlilerin yaşadığı
tüm coğrafyalarda büyük bir coşkuyla, büyük bir heyecanla kutlanmaktadır 7
Mart. 
Artvin,
cumhuriyet değerlerine sıkı sıkıya bağlı, verimli topraklara sahip, yurtsever
insanların yaşadığı, sarı saçlı mavi gözlü dev adama sevdalı, çağdaşlığın
sembolü, her ne kadar bugünlerde huzuru bozulsa da aslında huzurlu bir kenttir.
Bu
duygularla, 7 Mart kurtuluş gününü birlik ve beraberlik içinde kutluyor, her
daim ifade ettiğim gibi, çalışmaktan onur, paylaşmaktan gurur duyanların
memleketi Artvin’in Milletvekili olarak tüm Artvin ve Artvin sevdalılarına en
derin sevgi ve saygılarımı sunuyor; ebediyete intikal etmiş gazilerimize,
şehitlerimize ve Türkiye Cumhuriyeti’nin kurucusu Gazi Mustafa Kemal Atatürk ve
silah arkadaşlarına minnet ve şükran duygularımızı sunuyor, Artvin’in
kurtuluşunun tüm ulusumuza kutlu olmasını diliyor, yüce heyetinizi saygıyla
selamlıyorum. 
Teşekkür
ediyorum. (CHP sıralarından alkışlar) 
BAŞKAN
– Teşekkür ediyorum. 
Biz
de tüm Artvin’i, Artvinlileri sevgiyle saygıyla selamlıyoruz, kurtuluşunu
kutluyoruz. 
Sayın
Özel…
2.- Manisa Milletvekili Özgür Özel’in, 7
Mart 1990’da uğradığı silahlı saldırı sonucu öldürülen Hürriyet gazetesi Genel
Yayın Yönetmeni Çetin Emeç’in ölüm yıl dönümüne ve Türkiye’de basın özgürlüğü
adına bir ilerleme değil gerileme söz konusu olduğuna ilişkin açıklaması
ÖZGÜR
ÖZEL (Manisa) – Teşekkür ederim Sayın Başkan. 
Bugün
7 Mart. 7 Mart 1990’da yani bundan yirmi altı yıl önce, uğradığı silahlı bir
saldırı sonucunda öldürülen Hürriyet gazetesi Genel Yayın Yönetmeni, gazeteci,
aydın Çetin Emeç’i ölüm yıl dönümünde bir kez daha Cumhuriyet Halk Partisi
Grubu olarak saygı, rahmet ve minnetle anıyoruz. 
Bugün
bir gazetecinin, bugün bir aydının ölüm yıl dönümü. Çetin Emeç meslek
ilkelerine sıkı sıkıya bağlı, gerçekleri sunabilmek için mücadele eden bir
cumhuriyet aydınıydı. Çetin Emeç aydınlık bir Türkiye için mücadele verirken
hain bir saldırı sonucunda öldürüldü.
Geçmişte
bu ülkede, Çetin Emeç gibi, Abdi İpekçi, Uğur Mumcu, Metin Göktepe, Ahmet Taner
Kışlalı, Hrant Dink ve ismini burada saysak dakikalar sürecek çok sayıda
gazetecimiz, aydınımız gerçekleri söyledikleri, yazdıklarını, araştırdıklarını
toplumla paylaştıkları için karanlık güçlerce katledildiler.
(Mikrofon
otomatik cihaz tarafından kapatıldı) 
BAŞKAN
– Tamamlayalım arkadaşlar. 
ÖZGÜR
ÖZEL (Manisa) – Bu cinayetlerin hiçbirinde arkadaki gerçek sorumlular,
azmettiriciler hesap vermediler, cinayetler hâlâ daha aydınlatılmadı.
Bir
zamanlar katledilen gazetecilerin yerine bugün dayak atılan, kemikleri kırılan,
gerçekleri yazdığı için cezaevinde tutulan, tahliyesine devletin en tepesi
tarafından tepki gösterilen gazeteciler var. Gazeteciler işsizlikle tehdit
ediliyor, iş güvenceleri patronlarının iki dudakları arasında. Artık,
adliyelere haber yapmaktan çok, ifade vermek için gidiyorlar, çoğunlukla da
tutuklandıkları için dönemiyorlar. Haber yaptıkları için gözaltındalar. Haber
takip ederken tartaklanıyorlar. Gazete büroları kapatılıyor, birleştiriliyor ya
da kayyum atanmak suretiyle gazeteleri ve televizyonları ellerinden alınıyor. 
Ne
yazık ki aradan yıllar geçse de bugün hâlâ daha basın özgürlüğü adına
Türkiye’de bir ilerleme değil, gerileme söz konusu. 
Verdiğiniz
fırsat için teşekkür ederim. 
BAŞKAN
– Teşekkürler Sayın Özel. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/34), 2014 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN – Şimdi 7’nci maddeyi
okutuyorum:
Diğer bütçe işlemleri
MADDE 7- (1) Yükseköğretim Kurulu Başkanlığı
bütçesinin 38.01.02.00-09.4.2.20-2-05.2 (Öğretim Üyesi Yetiştirme Programı)
tertibinde yer alan ödenek, bu Program kapsamında lisansüstü eğitim veren
yükseköğretim kurumlarına, mal ve hizmet alımlarında kullanılmak üzere
görevlendirilen öğrencilerin sayıları ve öğrenim alanları dikkate alınarak
tahakkuk ettirilmek suretiyle ödenir. Ödenen bu tutar karşılığını bir yandan
ilgili yükseköğretim kurumunun (B) işaretli cetveline öz gelir, diğer yandan
(A) işaretli cetveline ödenek kaydetmeye ilgili yükseköğretim kurumu
yetkilidir.
(2) 4/11/1981 tarihli ve 2547 sayılı Yükseköğretim
Kanununun 43 üncü maddesinin birinci fıkrasının (d) bendi, 44 üncü, 46 ncı, 58
inci, ek 25 inci, ek 26 ncı ve ek 27 nci maddeleri ile 19/11/1992 tarihli ve
3843 sayılı Kanunun 7 nci maddesi uyarınca tahsil edilen tutarlar ve diğer
gelirler, yükseköğretim kurumları bütçelerine özel gelir ve özel ödenek olarak
kaydedilmez. Tahsil edilen bu tutar ve gelirler, ilgili yükseköğretim kurumu
bütçesine öz gelir olarak kaydedilir. Kaydedilen bu tutarlar karşılığı olarak
ilgili yükseköğretim kurumu bütçesine konulan ödenekler, gelir gerçekleşmelerine
göre kullandırılır.
(3) Öz gelir karşılığı olarak ilgili yükseköğretim
kurumu bütçesinin (A) işaretli cetvelinde fonksiyonel sınıflandırmanın dördüncü
düzeyinde tertiplenen ödenekler arasında (09.6.0-Eğitime Yardımcı Hizmetler
fonksiyonu altında öz gelir karşılığı tefrik edilen ödenekler arasında
yapılacak aktarmalar hariç) aktarma yapılamaz.
(4) Maliye Bakanı;
a) Emniyet Genel Müdürlüğünün öğrenim ve eğitim
müesseselerinde okutulan ve eğitim gören yabancı uyruklu öğrenci ve personele
yapılan giderler karşılığında ilgili devletler veya uluslararası kuruluşlar tarafından
ödenen tutarları,
b) NATO makamlarınca yapılan anlaşma gereğince yedek
havaalanlarının bakım ve onarımları için ödenecek tutarları,
c) Gümrük idarelerince tahsil edilerek Türkiye Radyo-Televizyon
Kurumuna intikal ettirilen bandrol ücretlerinin yüzde 2’si oranında Gümrük ve
Ticaret Bakanlığı hizmetleri için söz konusu Kurumca ödenecek tutarları, aynı
amaçla kullanılmak üzere bir yandan genel bütçeye gelir, diğer yandan ilgili
idare bütçelerinde açılacak özel tertiplere ödenek kaydetmeye ve bu suretle
ödenek kaydedilen tutarlardan yılı içinde harcanmayan kısımları ertesi yıla
devretmeye yetkilidir.

BAŞKAN
– 7’nci madde üzerinde gruplar adına ilk söz, Milliyetçi Hareket Partisi Grubu
adına Hatay Milletvekili Mehmet Necmettin Ahrazoğlu’na ait.
Sayın
Ahrazoğlu, süreniz on dakikadır.
Buyurun
efendim. (MHP sıralarından alkışlar) 
MHP
GRUBU ADINA MEHMET NECMETTİN AHRAZOĞLU (Hatay) – Sayın Başkan, değerli
milletvekilleri; 2016 Yılı Merkezi Yönetim Bütçe Kanunu Tasarısı’nın gelir
bütçesinin 7’nci maddesi üzerinde Milliyetçi Hareket Partisi Grubu adına söz
almış bulunuyorum. Bu vesileyle yüce heyetinizi saygıyla selamlıyorum.
Gelir
bütçesinin 7’nci maddesi, Öğretim Üyesi Yetiştirme Programı kapsamında yer alan
ödeneğin kullanım esaslarına yer vermektedir. Ayrıca, yükseköğretim
kurumlarında ikili öğretim sonucunda tahsil edilen tutarlar ve diğer gelirlerin
öz gelirler olarak kaydedilmesini ve karşılığında ilgili yükseköğretim kurumu
bütçesine tefrik edilen ödeneklerin gelir gerçekleşmesine bağlı olarak
kullanılmasına ilişkin düzenlemeleri yapmaktadır. Ayrıca, Maliye Bakanlığı da
yetkili kılınmıştır yani Maliye Bakanlığının özerk üniversitelerin bütçelerine
keyfiyeti söz konusudur. AKP’ye de bu yakışıyor.
Sayın
Başkan, değerli milletvekilleri; ülkemizde üniversite sayılarının giderek
artmasıyla birlikte, eskiden beri süregelen birçok sorunun da arttığı
görülmektedir. Yeni kurulan birçok üniversitemize yeterli öğretim elemanının
bulunmaması, nitelikli idari ve teknik personel eksikliği, bina, laboratuvar,
fiziki donanım eksikliği gibi birçok olumsuzluk üniversitelerimizde eğitim
öğretim gören gençlerimizin geleceğini de olumsuz yönde etkilemektedir. On üç
yılı aşkın bir süredir ülkeyi tek başına yöneten AKP hükûmetlerinin keyfî
tutumları yüzünden, birçok konuda olduğu gibi üniversitelerimizin ve bu
üniversitelerimizde görev yapan personelin sorunlarının çözümüne ilişkin
duyarsızlık devam etmektedir. Üniversitelerimizin birçoğunda Kredi ve Yurtlar
Kurumuna ait yurt ve yatak kapasitesi eksikliği nedeniyle, özellikle yeni
kaydolan gençlerimizin ve ailelerinin mağduriyetleri çok ciddi boyutlara
ulaşmıştır.
Değerli
milletvekilleri, KPSS ve üniversite sınavlarında yapılan usulsüzlükler sonucu
bölücü terör örgütü yanlısı kişilerin üniversitelere sızmaları sağlanmış, bunun
sonucu da yüksek puanlarla öğrenci alan üniversiteler dahi PKK’nın yuvası
hâline gelmiştir. Bölücü terör yanlısı öğrencilerin üniversitelerde
yapılanmalarına göz yumulmuş, üniversiteler terör örgütü üssü hâline
getirilmiştir. Dumlupınar Üniversitesinde ülkücü kardeşimiz Hasan Şimşek, Ege
Üniversitesinde ülkücü kardeşimiz Fırat Çakıroğlu PKK’lı teröristler tarafından
şehit edilmiştir. Üniversiteye PKK’lı teröristler için polis çağırmayan
rektörler, Gazi Üniversitesinde ülkücü öğrenci Fırat Çakıroğlu’nun ölüm yıl
dönümü münasebetiyle yapılacak bir anma toplantısına çevik kuvveti çağırmaktan
çekinmemişlerdir, bu toplantının dağıtılmasını istemişlerdir.
Değerli
milletvekilleri, üniversitelerin birçok bölümü, kapatılmasa dahi, iyi bir
mesleki eğitim analizi yapılmadığı için kontenjanları doldurulamamış ve
öğrenciler tarafından tercih edilmemiştir. AKP hükûmetleri döneminde izlenen
yanlış ekonomik ve istihdam politikaları nedeniyle, son yıllarda üniversite mezunu
gençlerimiz açısından daha da vahim sonuçlara ulaşılmıştır. En son, TÜİK
tarafından açıklanan iş gücü istatistikleri işsizlik konusundaki ağır tabloyu
göstermektedir. Bu verilere göre, Türkiye nüfusu içindeki genç nüfus payının
yüksek ve çalışabilir durumda olduğu düşünüldüğünde, özellikle genç işsizliğin
büyük bir sorun hâline geldiği görülmektedir. İşsizlik sefaletin, yoksulluğun,
yokluğun, anarşinin, çatışma ve toplum girdabının temel kaynaklarından biridir.

Sayın
Başkan, değerli milletvekilleri; konuşmamın bu kısmında seçim bölgem olan
Hatay’la ilgili birtakım şeyler söylemek istiyorum. Hatay’ın yıllardır
çözülemeyen sorunlarından bazılarını alt alta sıralamaya çalışacağım. Hatay,
sahip olduğu köklü tarihi, bozulmamış doğal güzellikleri ve çok kültürlü
yapısıyla, verimli Amik Ovası, turizm potansiyeli, sanayisi, limanı bakımından
önemli illerimizin başında gelmektedir. Hatay’da üç büyük din ve çok sayıda
kültür binlerce yıl barış ve huzur içerisinde kardeşçe yaşamış ve
yaşatılmaktadır. Bu bağlamda Hatay, barış ve hoşgörünün merkezi konumundadır,
Hatay’ın bu özelliğini de hiçbir güç bozamayacaktır. Hatay ili doğa, dağ,
yayla, deniz, kültür ve inanç turizmi gibi turistik potansiyellere sahip
olmasına karşın, turistik pazarlama stratejilerinin eksikliği nedeniyle turizm
payından yıllardır hak ettiği payı alamamıştır. Hatay, vergi gelirleri, üretim
faaliyetleri, ortaya koyduğu katma değer ve sağladığı istihdam imkânları, ülke
ekonomisine önemli katkılarına rağmen yeterince tanıtılamamış, yaptığı katkıların
karşılığını alamamıştır. Bakanlıkların bu dönemki bütçe üzerinde Hatay’a
ayırdıkları paylar da çok küçük kalmıştır.
Değerli
milletvekilleri, Suriye’de meydana gelen iç savaş nedeniyle olan göç, Suriye’ye
sınırı olan bölge coğrafyasını yakından ilgilendirmektedir ve etkilemiştir.
Ülkemizdeki mülteci sayısı 3 milyona yaklaşmış durumdadır. Suriye’yle en uzun
sınırı bulunan Hatay, göç nedeniyle, başta güvenlik olmak üzere ekonomik,
sosyal, kültürel problemlerin tamamını bir arada yaşamaktadır. Suriyelilerin geçişi
sırasında ülkeye kaçak mal girişi de kontrol edilememiş, bu şekilde getirilen
mallar ya sokaklarda ya da Suriyelilerin açtıkları iş yerlerinde satılmaktadır.
Bu durumda da özellikle Antakya merkez olmak üzere, Reyhanlı, Kırıkhan ve diğer
ilçelerin esnafı zor duruma düşmüştür. Hatay kent ekonomisi alanındaki
sorunların başında ise yüksek işsizlik oranı, sanayi sorunu, tarımdaki
desteklerin yetersizliği, kara taşımacılığındaki çıkmazlar, demir çelik
sektöründeki sıkıntılar ve Suriye konusundan dolayı turizme vurulan darbeyi
söyleyebiliriz. 
Sayın
Başkan, değerli milletvekilleri; Hatay Dörtyol ilçemizde er eğitim birliği ve
askerî havaalanı olarak kullanılan yaklaşık 45 hektarlık bir arazi TOKİ’ye
devredilmiş durumdadır. Dörtyol şehir merkezinin tam ortasındaki bu alan,
betonlaşması, trafik ve altyapı sorunlarıyla birlikte Dörtyol’u yaşanılabilir
bir kent hâlinden çıkaracaktır. Dörtyollu hemşehrilerimiz, bu arsanın, halkın
ve gelecek nesillerin sosyal aktivitelerini yapabilmeleri için yeşil alan
olarak bırakılmasını ve belediye ile TOKİ’nin iş birliği yaparak, yeni yerler
gösterilerek TOKİ’nin Dörtyol’da bir farkındalık yaratmasını beklemektedir. 
Hatay’ın
büyükşehir olması sonucunda köyler mahalleye dönüşmüş ve Hatay’da 2/B yasası
neticesi arazilerin satışına başlanmıştır. İskenderun’un bazı köylerinde
araziler 4 liraya satılırken Akarca köyü ve civarındaki araziler 30 ile 60 lira
arasında bedel ile satılmakta, burada da yeniden bir haksızlıklar meydana
getirilmektedir. Hatay’a bu haksızlıklar reva görülmemelidir. 
On
dört yıldır tamamlanamayan Menzelet Sulama Projesi kapsamında Tahtaköprü Barajı
seti yükseltilerek depolama kapasitesi artırılmalıdır. Orman ve Su İşleri
Bakanlığı bütçesi görüşülürken burada konuşan bir hatip Hatay Amik Ovası’nın
yüzde 90’ının sulandığından ve bütün sulama işlemlerinin bitirildiğinden
bahsetmişti. Ancak, gerçekler öyle değil. Tahtaköprü Barajı’nın bitirilmemesi,
Amik Ovası’nın sulanması set yüksekliğine bağlıdır. Eğer bu set yükseltilmezse
Reyhanlı’da yapılan barajın da hiçbir şey ifade etmeyeceğini söylüyorum. 
Ova
çiftçisi Hükûmetten laf değil, kesin bir tarih beklemektedir. İskenderun Demir
Çelik Fabrikasının özelleştirilmesi sonucu işçilere yüzde 11 hisse verilmiştir.
Bu hisseler 2014 yılına kadar vakıf tarafından yönetiliyordu ancak 2014
yılından sonra işçilere devredildi. Şirket 3 kez sermaye artırımı yaparak
işçilerin önündeki yüzde 11 olan bu hisselere yüzde 4,93’e düşürmüştür.
İSDEMİR’de çalışan işçiler bu mağduriyetlerin giderilmesi için sizlerden yardım
beklemektedir. 
Sayın
Başkan, değerli milletvekilleri; sözlerime burada son verirken yüce Meclisi ve
televizyonları başında bizleri izleyen aziz Türk milletini saygıyla selamlıyor,
bütçenin milletimize hayırlı olmasını temenni ediyorum. (MHP sıralarından
alkışlar) 
BAŞKAN
– Teşekkürler Sayın Ahrazoğlu. 
Gruplar
adına ikinci söz, Halkların Demokratik Partisi Grubu adına İzmir Milletvekili
Müslüm Doğan’a aittir. 
Sayın
Doğan, buyurun. (HDP sıralarından alkışlar) 
On
dakikalık sürenizi başlatıyorum. 
HDP
GRUBU ADINA MÜSLÜM DOĞAN (İzmir) – Sayın Başkan, değerli üyeler; 2016 yılı
Bütçe Kanunu Tasarısı’nın 7’nci maddesi üzerinde partim adına söz almış
bulunmaktayım. Heyetinizi saygıyla selamlıyorum. 
Değerli
milletvekilleri, 26 Şubat 2016 tarihinde YÖK üyeliğine atanan Hayati Develi’nin
yayımladığı bir kitap var; kitabın adı “Osmanlı Türkçesi Kılavuzu.” Bu kitabın
Eylül 2011 baskısında, 205’inci sayfasında “Dualar ve Beddualar” başlığı adı
altında, bir madde altında -aslında bunu hak etmiyorsunuz vekiller olarak, aslında
bu sözcükleri bile ağzıma almak, çok önemli bir yerde bunları ağzıma almak
istemiyorum ama yine de bunu sizin bilgilerinize sunmak istiyorum- diyor ki:
“Kötü ayin yapan Kızılbaşlar, Allah onları kıyamete kadar aşağılık ve adi
etsin.” 
Şimdi,
değerli milletvekilleri, bu çağda, böyle, sözüm ona bir akademisyenin kaleme
aldığı “Beddualar ve Dualar…” Kimden aktarırsa aktarsın, bir kitapta yer
alabilecek bir husus değildir bu aslında. Burada, sözüm ona o akademisyen
nefret suçu işlemiştir. Bunun derhâl YÖK üyeliğinden alınması ve -burada savcıları
da göreve çağırıyorum- bu nefret suçu işleyen hakkında işlemin yapılmasını
istiyorum.
Değerli
milletvekilleri, neoliberal ekonomi modelinden rant tipi spekülatif ve devlete
bağımlı bir ekonomi modeline geçen AKP Hükûmeti için bu politikaların
gerçekleştirilmesi, ilk günden beri işçinin, çiftçinin, besicinin emeğe bağlı
ve sektöre bağlı sömürüsünde yatmıştır.
Ülkedeki
sermaye birikimini devletten alınan ihalelerle inşaat sektörüne bağlayan bu
anlayış, toplumun üretimden düşürülmesini getirmiştir. Bu üretimden düşürmenin
toplumsal maliyeti açıktır ki AKP Hükûmetine, yoksullaşmış olan büyükçe bir
toplumsal kesimin bağımlı kılınmasıdır. 
Bu
kapsamda, ekonomik verilerin toplumsal etkilenme adına en önemli
göstergelerinden biri istihdam ve işsizlik meselesidir. AKP iktidarının on iki
yıllık işsizlik ortalaması yüzde 10,8 olmuş, son açıklanan Kasım 2014
verilerine göre işsizlik yüzde 10,7 olarak gerçekleşmiştir. Tam on iki yıldır
işsizlik düşmemiş ancak AKP iktidarının maskesi maalesef düşmüştür. 2001
yılında yüzde 6,6 olan işsizlik, son verilere göre 2015'te 10,7'ye çıkmış yani
katlanmıştır. 
İşsizlik
oranındaki tüm istatistiki manipülasyonlara rağmen, böylesi yüksek bir işsizlik
oranı ülke için büyük bir iktisadi ve sosyolojik yıkımın da göstergesidir. Bu
göstergenin bir boyutu toplumun gittikçe daha fazla siyasi iktidara bağımlı
hâle gelmesi iken diğer yandan, ülkenin kalkınma ve büyüme modellerinin
istihdam yaratmaktan uzak olduğu gerçekliğidir.
Ekonomi
modelini siyasi iktidarın etrafında kümelenmiş oligarşik rant gruplarının
sermaye artırımına sevk eden AKP Hükûmetinin bu anlayışı sonucunda, 2002'de
toplam olarak icra dosyası 8 milyon, 2012'de toplam icra dosyası 21 milyon
olmuştur. Aynı şekilde, sosyolojik açıdan üretimden düşürülen ve finans
sömürüsü çarkına dâhil edilen Türkiye halkları “sanal tüketim” dediğimiz bir
tüketim biçimiyle geleceği de dâhil olmak üzere teslim alınmakta, üretimden
dışlanmanın getirdiği geçimlik sıkıntısıyla da finans kurumlarına kurban
edilmektedir. 
Bu
bağlamda, yurttaşın bankalara 2002'de 6,6 milyar borcu varken yurttaşların
bankalara 2013 Ekim itibarıyla borcu 322 milyar miktarına çıkmıştır. Bu borcun
ortaya çıkmasının gerçek nedenine bakmakta yarar vardır. Türkiye'de AKP
Hükûmeti döneminde tarım, hayvancılık ve üretime dair sektörler tedrici bir
şekilde dışlanmışken hizmet sektörüne ağırlık verilmiş ve özellikle teknolojik
gelişimle desteklenmeyen bu politikalar yurttaşlarımıza ağır bir faturaya sebep
olmuştur.
Değerli
milletvekilleri, 2002 yılında imalat sanayisinin millî gelir içerisindeki payı
yüzde 18 idi. Dünya imalat sanayisi üretimi liginde Türkiye 15’inci sıradaydı.
2002'den 2012'ye geldiğimizde imalat sanayisinin millî gelir içerisindeki payı
yüzde 15,6'ya indi. İmalat sanayisi liginde, sıralamasında ise ilk 15’inci
sıradan düşülmüştür. 
Nitelikli
üretememe eksenli yürüyen AKP iktisat politikalarının bu yıl öngörülen
bütçesinin de halkın ekonomisi kategorisinde yer alan sorunları çözmeye
muktedir olmadığını net bir şekilde ifade edebiliriz. Bu kapsamda, AKP'nin 2016
bütçesinin hem 2002 yılından beri sürdürdüğü ekonomi politik yaklaşımını hem de
2016 yılına özel çatışmayı ve şiddeti merkezine alan bir niteliği
barındırdığını söylemek yanlış olmayacaktır. 2016 bütçesinin en büyük kalemini
oluşturan, 182,8 milyar TL olan cari transferlerin içinde yer alan iki kalem,
bütçenin emek/sermaye karşısındaki durumunu da ortaya koymaktadır. Örneğin,
"emeklilere ek ödeme" kalemindeki ödenek bütçenin yüzde 1,3'ünü yani
6,4 milyarı, buna karşılık “işveren sigorta primi 5 puan indirimi" kalemi
ödeneği, bu kalemdeki ödeneğin yüzde 2'sini, 9,9 milyar TL olarak
oluşturmaktadır. İlk kalem sadece yüzde 102'lik bir gerçekleşme yaşarken ikinci
kalemdeki gerçekleşme yüzde 112,7 olmuştur.
Yine
“cari transfer” başlığı altında yer alan ve "belediyelere
yardım/denkleştirme" kalemi için ayrılan ödenek bütçenin sadece binde
1'ini oluştururken bu kalemin 2015 yılı gerçekleşmesi yüzde 91,5 olmuştur yani
başlangıç ödeneğinin altında bir kullanım gerçekleştirilmiştir.
Savunma
ve güvenlik içerikli mal ve hizmet alımlarına ayrılan pay bütçenin yüzde 2,6’sı
olurken sağlık için mal ve hizmet alımlarının payının sadece binde 1'de
kalması, bu kalem için yapılan mal ve hizmet alımları gerçekleşmesinin sadece
yüzde 89,4 olarak gerçekleşmesi Hükûmetin önceliklerinin halkın refahını
artırmaya dönük alımlardan ziyade savaşa dönük harcamalardan yana olduğunu ve
yukarıdaki tablo, özellikle yılın ikinci yarısındaki Suruç ve Ankara
katliamları göz önüne alındığında, nasıl şiddet, korku ve kaosa dayalı bir
strateji izlendiğini de gözler önüne sermektedir.
Bu
kaosta sorunlarına en fazla değinilmeyenler ise emekliler ve emekçiler
olmuştur. AKP, 2008 yılında bu olumsuz uygulamaları da gerekçe göstererek
sosyal güvenlik sistemini emekçiler için tamamen güvence olmaktan çıkartan ve
özelleştirmenin yolunu açan 5510 sayılı Yasa’yı çıkartmıştır. Emeklilik yaşının
65'e, hak kazanmak için gerekli prim ödeme gününün ise 7.200'e yükseltildiği bu
yasayla Türkiye'de mevcut çalışma koşulları içinde sosyal güvenlik haklarından
yararlanmak neredeyse olanaksız hâle gelmiştir. Aynı yasa sağlık sistemini de
piyasaya açarak sağlık hakkını ortadan kaldırmıştır. Hükûmet, özel sigorta
şirketlerince sunulan bireysel emekliliğe verdiği teşviklerle kamu sosyal
güvenlik sistemini tamamen tasfiye etmek niyetindedir. Sağlık bütçesine ayrılan
payın da yine çok önemli bir kısmı özel sağlık kuruluşlarına ve ilaç
şirketlerine kaynak olarak aktarılmakta, katkı payları ve özel sağlık sigortası
için ödenen bireysel sağlık harcamaları arttırılmaktadır. Sosyal güvenlik ve
sağlık harcamalarının artması düşük gelirli toplum kesimlerinin giderek
yoksullaşmasına neden olmakta, bu da emekçileri kötü ve güvenliksiz çalışma
koşullarına rıza göstermeye zorlayan bir etken hâline gelmektedir.
Bireysel
emeklilik sisteminin yaygınlaştırılması ve buna ilişkin mali teşvikler, bu alan
pek çok hem hükûmet programında hem de eylem planında yer almıştır. Bu alan,
ayrıca Hazine ve SPK gibi bazı kamu kurumunun dâhil olduğu bir alandır.
Önümüzdeki dönemde eylem planında da yer aldığı şekliyle sistemin bir nevi
herkes için zorunlu olması veya yarı zorunluluk benzeri uygulamalarla
geliştirilmesi hedeflenmektedir. Sistemde şu an 43 milyar TL birikmiş
durumdadır. Asıl amaç, diğer pek çok ülkede olduğu gibi emeklilik sorumluluğunu
devletten alıp çalışanlara devretmektir. Bu sistem altında çalışanların
emeklilik gelirleri de finansal
sistemin isleyişine dayalı olacaktır. Aslında,
finansallaşmanın bu kadar hızlanmasında emekliliğin piyasaya bırakılmasının çok
büyük payı vardır. Öyle ki dünyada toplam para 30 trilyon ABD dolarını geçmiş
durumda rakamlar olarak ortaya çıkmıştır.
Türkiye
için ilave bir sorun, bu sistemin katılımcılar için çok maliyetli olmasıdır.
ABD'de, örneğin yüzde olarak 0,3-0,4 gibi bir yıllık maliyet varken bu
Türkiye'de yüzde 2'lerde seyretmektedir. 
Maliye
Bakanı bütçeyi sunuş konuşmasında sosyal yardım harcamaları için 2016 yılı
bütçesinde 43,1 milyar TL kaynak ayırdıklarını belirtmiştir. Ancak, bu kaynağın
detaylarına bakıldığında, bunun çok önemli bir kısmının Milli Eğitim
Bakanlığının bütçesinde yer alan ve öğrencilere eğitim, harç ve burs desteği, FATİH
Projesi ve taşımalı eğitime ayrılan ödeneklerden, Sağlık Bakanlığı bütçesinde
yer alan "özürlü evde bakım desteği" gibi kalemlerden, Sosyal
Güvenlik Bakanlığının bütçesinde yer alan ödeme gücü olmayanlara prim desteği
ve 65 yaş üstü ve muhtaçlara yapılan maaş ödemelerine ayrılan ödeneklerden
oluştuğu görülecektir. Yani asıl olarak eğitim, sağlık ve sosyal güvenlik
harcamalarının birer parçaları olarak görülmesi gereken ve ilgili bakanlıkların
bütçesinde yer alan bazı harcamalar sanki ilave sosyal yardım harcamaları gibi
sunulmaktadır. 
Yani
netice itibarıyla emekliyi, emekçiyi, işsizi dışlayan, buna ek olarak da
çatışmalarla karşıtlıklar yaratıp arkasına kendi siyasi gündemini saklamayı
amaçlayan bir Hükûmet bütçesiyle karşı karşıya bulunduğumuzu belirtiyor, bu
anlayışı, kati surette bu bütçeyi reddettiğimizi ifade etmek istiyorum.
Saygılar
sunuyorum. (HDP sıralarından alkışlar)
BAŞKAN
– Teşekkürler Sayın Doğan. 
Söz
sırası Cumhuriyet Halk Partisi Grubu adına Kayseri Milletvekili Çetin Arık’a
aittir. 
Sayın
Arık, sizin de süreniz on dakikadır.
Buyurun.
(CHP sıralarından alkışlar)
CHP
GRUBU ADINA ÇETİN ARIK (Kayseri) – Sayın Başkan, değerli milletvekilleri, yüce
Meclisi ve ekranları başında bizi izleyen yüce milletimizi saygıyla
selamlıyorum.
İçinde
bolca rakam olan ama özünde halktan yana hiçbir şey bulunmayan, milletin
derdine derman olmayan bir bütçeyle karşı karşıyayız. 
Sayın
Genel Başkanımız 26 Şubat tarihinde yaptığı konuşmasında bütçeyi, bir bütçenin
nasıl harcanması gerektiğini bir ilkokul öğrencisinin de anlayabileceği çok
yalın bir dille anlattı. (CHP sıralarından alkışlar)
Sayın
milletvekilleri, dinimizde devlet bütçesi, yani beytülmal, hak ve adalet
temelinde kullanılması için devlet büyüklerine teslim edilmiş bir emanetten
başka bir şey değildir. Mal halka aittir; hak ile alınması, hak edene
harcanması, gerek alır iken gerek harcanırken haksızlıktan kaçınılması gerekir.

Şimdi,
ben 78 milyon yurttaşımızın vicdanına sormak istiyorum: AKP hükûmetleri hak
edenden mi alıyor, hak edene mi harcıyor, gerek alır iken gerek harcarken
haksızlıktan mı kaçınıyor? 
Değerli
milletvekilleri, serveti bir yüzükle ölçülemeyecek kadar çok olan ve
servetinden dini için vazgeçen Hazreti Ebubekir vefatından önce bakın ne diyor:
“Müminlerin işlerini üzerime aldığımdan beri haklarından 1 dinar veya 1 dirhem
hesabıma geçirmedim. Karnımızda, yediğimiz onların yemeklerinin kötüleri,
sırtımızda giydiğimiz giysilerin sert ve kabalarıdır. Yanımızda şu deve, şu
Habeşli köle ve şu kumaştan başka, Müslümanların feyinden hiçbir şey yoktur.
Öldüğümde onları da Ömer’e devredin ve beni bunlardan kurtarın.” diyerek devlet
mallarının harcanmasındaki hassasiyeti dile getiriyor. (CHP sıralarından
alkışlar)
Bakınız,
değerli milletvekilleri, 2014 yılında geçim sıkıntısı nedeniyle 256
yurttaşımızın intihar ettiği ülkemizde milyonlarca liralık makam aracına “çerez
parası” diyebilen, koluna 750 bin liralık saat takabilen bakanlar varsa böyle
bir hassasiyetten söz edebilir misiniz? Hayır, edemezsiniz. Bir taraftan, garip
gurebadan, fakir fukaradan, asgari ücretliden vergisini kuruşu kuruşuna
alacaksınız; diğer taraftan, havuz medyasına para aktaran, millete küfreden iş
adamının vergi borcuna gelince 422 milyonluk vergi borcunu sıfırlayacaksınız.
(CHP sıralarından alkışlar) Sizin sıfırladığınız vergide tüyü bitmemiş yetimin
hakkı yok mu? Burada hak ile alınıp, hak ile harcandığından bahsedebilir
misiniz? Hayır, edemezsiniz. Tekrar söylüyorum: “Hükûmetler beytülmal üzerinde
yani devletin malı üzerinde sadece ve sadece emanetçidir, onlara düşen görev,
bu emanete ihanet etmemektir. İhanet edenler, bunun hesabını elbet bir gün
vereceklerdir. Eğer bunun hesabı, bu dünyada verilmezse kıyamet gününde mutlaka
verilecektir. Devlet malından çalınan her şey, kıyamet gününde hainlerin
boynunda asılı olarak gelecektir.”
RAVZA
KAVAKCI KAN (İstanbul) – Hani, dinden bahsetmeyecektik, anlaşma vardı, dinî
terminoloji kullanmayacaktık? Biz kullanınca sıkıntı.
ÇETİN
ARIK (Devamla) – Evet, on dört yıllık iktidarınız boyunca bütçeler yaptınız,
her zaman da istikrardan bahsedip durdunuz. İstikrar konusunda aslında
hakkınızı teslim etmek gerekir. Örneğin, hep dilinizden düşürmediğiniz millet
konusunda çok istikrarlısınız; millete küfreden yandaş iş adamlarınızı
istikrarlı bir şekilde kalkındırırken, toprağını, suyunu, havasını, ağacını,
çevresini, hakkını hukukunu koruyan yüce milletimize de istikrarlı bir şekilde
biber gazını, tazyikli suyu, polis copunu reva gördünüz. Merakımdan soruyorum:
Bu millet size ne yaptı da neyin hesabını soruyorsunuz? 
İstikrardan
söz etmişken kandırılma konusunda da çok istikrarlısınız. Bugün adına “paralel
örgüt” dediğiniz cemaat sizi kandırdı. Dün Oslo’da, İmralı’da türlü pazarlıklar
yaptığınız PKK sizi kandırdı. Birlikte tatil yaptığınız kardeşiniz Esad sizi
kandırdı. Sınır kapısını açtığınız, lahmacunlarla besleyip silahlarıyla
Türkiye’den geçişine izin verdiğiniz, 1.600 yaralısını tedavi ettiğiniz,
başındaki ismi Ankara’da ağırladığınız PYD sizi kandırdı. Müttefikiniz, can
dostunuz, karşısında ayak ayak üstüne attığınız Amerika sizi kandırdı. Sizin
“öfkeli çocuklar” da sizi kandırdı. Hani şu devlet protokolünü hiçe sayıp
ayağına gittiğiniz Suudiler var ya, onlar da sizi kandırdı. (CHP sıralarından
alkışlar) Yakında 11’inci Cumhurbaşkanı Sayın Abdullah Gül’ün, Bülent Arınç’ın,
Hüseyin Çelik’in, Suat Kılıç’ın da sizi kandırdığını söylerseniz hiç
şaşırmayız. (CHP sıralarından alkışlar) Yine merakımdan soruyorum: Gerçekten bu
kadar saf mısınız yoksa bu milleti saf sanıyorsunuz? 
Söylerken
gerçekten dilim titriyor ama şehit sayısında da istikrar sağladınız. Tek başına
iktidar olunca istikrar olacaktı, dolar yükselmeyecekti, şehit gelmeyecekti,
analar ağlamayacaktı. Ne oldu? Dolar zirve yaptı. 7 Hazirandan sonra kaç kınalı
kuzu toprağa düştü biliyor musunuz? Kaç ananın yüreği yandı? Kaç çocuk babasız
kaldı, kaç kadın eşsiz? Hiç vicdanınız sızlamıyor mu şehit cenazelerinde saf
tutarken veyahut şehit tabutuna yaslanıp nutuk atarken, boynu bükük şehit çocuğunun
başını okşarken? 
Şunu
da peşinen söylemek istiyorum: Bu vatan için, bu bayrak için hepimiz seve seve
şehit olmaya hazırız ama siz, teröristlerle iş birliği yaptınız, iktidarınız
uğruna terör örgütünün sırtını sıvazladınız. (CHP sıralarından alkışlar) Terör
örgütü, şehirlere bombalar yığarken, tuzaklar kurarken, lojistik destek
sağlarken, vergi daireleri kurup para toplarken, kimlik kontrolü yaparken ne
olmasını bekliyordunuz?
Bu
arada, bu milletin bir vekili olarak onlarca insanımızı şehit eden teröristin
evine taziye ziyaretine giden bir milletvekilinin bu yüce Meclis çatısı altında
bulunmasını da içime sindiremediğimi
söylemek istiyorum. 
Evet,
“Ele verir talkını, kendi yutar salkımı.” istikrarınıza da diyecek yok.
Amerika’da 3 Müslüman genç öldüğünde Obama’ya “Biz siyasiler ülkemizde işlenen
cinayetlerden sorumluyuz. Halk size oyunu verirken ‘Benim can güvenliğimi, mal
güvenliğimi sağlayacaksın.’ diye veriyor.” diye sormayı biliyordunuz. Fransa’da
IŞİD saldırısı olduğunda “Siz bu insanları niye takip etmediniz, sizin
istihbarat teşkilatınız çalışmıyor mu?” diye sormasını biliyorsunuz. Peki,
Suruç’ta, Ankara’da, Sultanahmet’te mısır mı patlattılar Allah aşkına? (CHP
sıralarından alkışlar) Neden bu ülkenin vatandaşlarının can ve mal güvenliğini
sağlayamıyorsunuz? Bırakın başkalarına akıl vermeyi, bu ülkenin insanlarının
can ve mal güvenliğini koruyun artık. 
İstikrarlı
olduğunuz bir diğer konu ise çark etme istikrarı. Bu konuda, kimse sizin
elinize su dahi dökemez. (CHP sıralarından alkışlar) Bakınız, Anayasa
Mahkemesinde Can Dündar ve Erdem Gül’le ilgili kararın ardından mahkeme
kararını tanımayan sizler, bir zamanlar mahkeme kararlarına saygı çağrısı
yapıyordunuz. Saygı çağrısı yaptığınız davaları hatırlıyorsunuz, değil mi? Hani
şu savcılığını üstlendiniz davalar var ya, onlar. Sizin savcı olduğunuz
davalarda insanlar büyük acılar çektiler, Kuddusi Okkır, Yarbay Ali Tatar sizin
savcılığını yaptığınız kumpasın bedelini canlarıyla ödedi. Mecliste Sayın İlhan
Cihaner’i, Sayın Dursun Çiçek’i, Sayın Mustafa Balbay’ı gördüğünüzde hiç
yüzünüz kızarmıyor mu? Yok, “kumpasmış” dediniz, iş bitti. (CHP sıralarından
alkışlar)
YILMAZ
TUNÇ (Bartın) – Şimdi de siz paralel yapının avukatlığını yapıyorsunuz.
ÇETİN
ARIK (Devamla) – Davalar gibi, “yerli ve millî” konusunda da çark ettiniz siz.
Bakınız, Başbakan iken yerli malı kullanılması için genelge gönderiliyordu, 400
yerli ve millî vekil isteniyordu ama iş, saraya gelince çatı sistemini
Almanya’dan, mermerlerini Hindistan’dan, ağaçlarını Hollanda ve İtalya’dan
getirdiniz. Sizin sarayınız bile gayrimillî kardeşim, sarayınız bile
gayrimillî. 
HAKAN
ÇAVUŞOĞLU (Bursa) – Sizin çatı da Pensilvanya’dan!
ÇETİN
ARIK (Devamla) – Velhasıl, bütçede olmasa da istikrar konusunda gerçekten
başarılısınız! 
OSMAN
AŞKIN BAK (Rize) – Çöktü, çatı çöktü!
ÇETİN
ARIK (Devamla) – Halkı aldatma, yandaşı kayırma istikrarınızdan dolayı bir gün
size ödül bile verirler. Ödül demişken aklıma geldi, can dostunuz, elinden ödül aldığınız…
OSMAN
AŞKIN BAK (Rize) – 2019’a gel! Çatı çöktü!
ÇETİN
ARIK (Devamla) - Kaddafi’nin ödülünün, paralarının akıbeti ne oldu?
OSMAN
AŞKIN BAK (Rize) – Ya, boş ver; 1 Kasıma gel, 1 Kasıma!
ÇETİN
ARIK (Devamla) - Sıfırlayabildiniz mi?
OSMAN
AŞKIN BAK (Rize) – Sen 1 Kasıma gel bakalım!
ÇETİN
ARIK (Devamla) - Kaddafi’den aldığınız parayı sıfırlayabildiniz mi? 
OSMAN
AŞKIN BAK (Rize) – Bir de 1 Kasıma gel! Sandıkta ne oldu, onu söyle!
ÇETİN
ARIK (Devamla) - Değerli milletvekilleri, bütçeler, memleketin ve milletin
dertlerine derman olmak için yapılır. Eğer, siz bütçeyi memleketin ve milletin
dertlerine derman olmak yerine değil de kendi dertlerinize çare olsun diye
yapar ve kullanırsanız, bütçeniz her zaman açık verir; hak ile alınmaz, hak ile
harcanmaz, sonra da millete küfredenin vergi borcu sıfırlanır. İşte, sizin
yaptığınız bütçenin özeti bu. Bu nedenle sizin yaptığınız bütçeye “hayır” oyu
vereceğiz.
Yüce
heyetinizi saygıyla selamlıyorum.
Teşekkür
ediyorum. (CHP sıralarından alkışlar) 
OSMAN
AŞKIN BAK (Rize) – Vay, vay! Ama 1 Kasımı söylemediniz, onu da söyle, onu da
söylemek lazım! Onu söylersen tamam, eleştirilere cevap veririz.
BAŞKAN
– Gruplar adına konuşmalar tamamlanmıştır.
Şahıslar
adına…
İLKNUR
İNCEÖZ (Aksaray) – Sayın Başkanım…
BAŞKAN
– Sayın İnceöz, buyurun. 
İLKNUR
İNCEÖZ (Aksaray) – Biraz evvelki hatip, konuşmasında “Teröristlerle iş birliği
yaptınız, iktidar olma uğruna bütün bunları yaptınız.” şeklinde ağır ithamlarda
bulunmuştur. Sataşmadan 69’a göre söz talep ediyorum. 
BAŞKAN
– Buyurun Sayın İnceöz, iki dakika süre veriyorum sataşmadan. (AK PARTİ
sıralarından alkışlar) 
Lütfen,
yeni bir sataşmaya meydan vermeyelim. 
V.- SATAŞMALARA İLİŞKİN KONUŞMALAR
1.- Aksaray Milletvekili İlknur İnceöz’ün,
Kayseri Milletvekili Çetin Arık’ın 2016 Yılı Merkezi Yönetim Bütçe Kanunu
Tasarısı’nın 7’nci maddesi üzerinde CHP Grubu adına yaptığı konuşması sırasında
Adalet ve Kalkınma Partisine sataşması nedeniyle konuşması
İLKNUR
İNCEÖZ (Aksaray) – Sayın Başkan, değerli milletvekili arkadaşlarım; ben,
doğrusu hatip arkadaşımızı da tanıyorum, “siz, siz” diye işaret ederken şunu
sormadan geçemeyeceğim: Aslında “siz” diye işaret ettiğiniz, Türkiye’nin
toplamıdır. Biz birlikte Türkiye’yiz, bunu unutmamak lazım. Ama “siz, siz” diye
ötekileştirdiğiniz her konuşmada, hakikaten şunu özellikle belirtmek istiyorum
ki…
ÖZGÜR
ÖZEL (Manisa) – Aman, aman “ötekileştirme” diyene bakın!
İLKNUR
İNCEÖZ (Devamla) – Ya, bunu en çok siz yapıyorsunuz, “ayrıştırıcı” dili en çok
siz kullanıyorsunuz, sonra da grubumuza dönüp sanki ötekileştirmeyi biz
yapıyormuşuz gibi… Bu konuda da çok maharetlisiniz! (AK PARTİ sıralarından
alkışlar) Onun için, yani burada bir kere bunu düzeltmek lazım. 
“Teröristlerle
iş birliği yaptınız falan, filan…” Yani, bunlar, gerçekten çok ağır, çok çirkin
ithamlar; aynen iade ettiğimi belirtmek istiyorum, reddediyoruz bunları. Eğer,
bir söz söyleyecekseniz burada, teröristlerin cenazesini ziyaret edenlere söz
söyleyin. Teröristlerin cenazesine gidip başsağlığı dileyenlere söz söyleyin.
Ama, bugün onlarla beraber ittifak yapıyor gibi, onları, teröristleri görmeden,
onlara göz kapatarak burada gelip bize “Teröristlerle iş birliği yapıyorsunuz.”
şeklindeki ağır ithamlarınızı kabul etmemiz mümkün değildir; bunun böyle
bilinmesi lazım.
Elbette
ki biz, otuz beş yıldır süren bir konuda ciddi bir irade koyduk. Bu iradeyi
koyarken de “siyasi hayatımıza mal olsa bile” diye bu iradeyi ortaya koyduk ama
dönüp dönüp, temcit pilavı gibi bunları ısıtıp ısıtıp getiriyorsunuz. Gören de
zanneder ki siz, başka bir ülkede yaşıyorsunuz, başka bir ülkenin analizini
yapıyorsunuz. Artık, gelin kendi ülkemiz içerisinde bu konudaki net duruşumuzu,
terörle mücadele konusundaki tüm partilerin net duruşunu burada gösterelim. 
Bununla
birlikte, külliye, milletin külliyesidir. 
ERTUĞRUL
KÜRKCÜ (İzmir) – Hayır. 
ALİCAN
ÖNLÜ (Tunceli) – Külliyen yalan, külliyen yalan!
İLKNUR
İNCEÖZ (Devamla) - Artık bu alanda sıkışmaktan kurtulun, milletin meselelerine,
gündemimize hâkim bir şekilde asıl gündemimize dönelim diyorum. 
İBRAHİM
ÖZDİŞ (Adana) – Kaçak saray, kaçak! Kaçak saray, kaçak!
İLKNUR
İNCEÖZ (Devamla) - Külliyeden ve Sayın Cumhurbaşkanımızdan daha başka politika
üretmeye devam edin. Ne yaparsanız yapın, milletimiz nezdinde
itibarsızlaştıramayacaksınız. 
Teşekkür
ederim. (AK PARTİ sıralarından alkışlar) 
OSMAN
AŞKIN BAK (Rize) – Ne projeniz var, onu bir söyleyin. 
YILMAZ
TUNÇ (Bartın) – Cumhurbaşkanlığı seçimini kazanın, üniversite yapın ya. Allah
Allah! Yapabiliyorsanız, buyurun. 
OSMAN
AŞKIN BAK (Rize) – Hadi bakalım, Cumhurbaşkanlığı seçimini kazanın.
YILMAZ
TUNÇ (Bartın) – Yapabiliyorsanız, buyurun. 
OSMAN
AŞKIN BAK (Rize) – Üniversite yapın, türbe yapın, ne isterseniz onu yapın.
Kazanın… Hodri meydan. 
ÖZGÜR
ÖZEL (Manisa) – Sayın Başkan… (AK PARTİ ve CHP sıraları arasında karşılıklı laf
atmalar) 
BAŞKAN
– Sayın milletvekilleri, lütfen…
Buyurun
Sayın Özel. 
ÖZGÜR
ÖZEL (Manisa) – Sayın İnceöz konuşmasında grubumuzu “Terör örgütüyle ittifak
yapar gibi...” diyerek itham etmiştir. Cevap hakkımızı kullanmak istiyorum. 
YILMAZ
TUNÇ (Bartın) – Hayır, öyle bir itham yok. 
İLKNUR
İNCEÖZ (Aksaray) – Sen niye alınıyorsun Özgür Bey ya?
BAŞKAN
– Sayın Özel buyurun. (CHP sıralarından alkışlar) 
İki
dakika veriyorum, lütfen yeni bir sataşmaya meydan vermeyelim. 
Buyurun.

YILMAZ
TUNÇ (Bartın) – Taziyeye giden milletvekillerinin isimlerini söyle. İlgezdi,
Tanrıkulu… Bunlardan haberin var mı? 
2.- Manisa Milletvekili Özgür Özel’in,
Aksaray Milletvekili İlknur İnceöz’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, değerli milletvekilleri; Hepinize saygılar sunuyorum.
Cumhuriyet
Halk Partisinin milletvekilleri çıkacak, bu kürsüde eleştirilerini dile
getirecek. 
HAKAN
ÇAVUŞOĞLU (Bursa) – Hakaret etmeden. 
ÖZGÜR
ÖZEL (Devamla) – Bu eleştirileri dikkatle dinlediniz. Şimdi hakaret ithamında
bulunan arkadaş geçerken “Muhalefet dediğin böyle olur.” diyordu ama daha sonra
duyduğu bazı şeylerden rahatsız oldu. 
OSMAN
AŞKIN BAK (Rize) – Ama, o zamana kadar bir şey söylememiştin Başkan. 
ÖZGÜR
ÖZEL (Devamla) – Şimdi, milletvekilimiz, yeni şeyler de söyledi ama itiraz ettiklerinizi
ilk kez duymuyorsunuz. Cumhuriyet Halk Partisinin Sayın Genel Başkanı Kemal
Kılıçdaroğlu muhatabına, Başbakana şunu söylüyor: “Sen bu ülkede Başbakanken,
bu ülkenin Cumhurbaşkanının Başbakan olduğu, senin Dışişleri Bakanı olduğun
dönemde gerek dış politikada yarattığınız zafiyet gerek bunun daha sonra iç
politikaya yansımaları ve Türkiye’de PKK terör örgütü, siz bu ülkeye Hükûmet
ederken bu ülkenin kentlerine, bu ülkenin ilçelerine yığınaklar yaptılar,
tuzaklar döşediler, barikatlar kurdular. Bu barikatlara karşı devlet olma
sorumluluğu içinde davranmak yerine, valilere ‘Duymayın.’, istihbarata
‘Görmeyin.’, askere ‘Bunlara ses etmeyin.’ diyen sizdiniz.”
YILMAZ
TUNÇ (Bartın) – Yok öyle bir şey, nerede var? Neye dayanarak söylüyorsun bunu?
ÖZGÜR
ÖZEL (Devamla) – “Bu yaptığınız iş, terör örgütüne yardım ve yataklıktır.” diye
söylüyor, cevap alamıyor. 
GÖKCEN
ÖZDOĞAN ENÇ (Antalya) – Şimdi siz ne yapıyorsunuz? Velev ki öyle oldu, siz ne
yapıyorsunuz şimdi?
ÖZGÜR
ÖZEL (Devamla) – Bunu milletvekillerimiz kürsüden söyler. Ben grup başkan
vekilinin bu konuda cevap vermedeki zorluğunu anlıyorum. 
MEHMET
METİNER (İstanbul) – Grup Başkan Vekilisin, hâlâ yalandan medet umuyorsun ya.
ÖZGÜR
ÖZEL (Devamla) – Ama, sıkıntı şurada: Başınızdaki kişi sorulan soruya cevap
verip Türkiye kamuoyunu rahatlatamadığı için, bugün bu zorlukla karşı
karşıyasınız.
YILMAZ
TUNÇ (Bartın) – Taziyeye giden milletvekilleriniz kim? Terörist cenazelerine
giden milletvekilleriniz kim?
ÖZGÜR
ÖZEL (Devamla) – Başka sorular da soruyoruz. Sorduğumuz soru şu: O, biraz önce
söylediniz “Külliye milletin.” dediniz ya, külliyen yalan. O “külliye”
dediğiniz yer, bir kaçak saray. Soruyoruz “Maliyeti ne kadar?” Cevap
veremiyorsunuz. Soruyoruz “Kaddafi’den aldığınız parayı nereye verdiniz?” Cevap
veremiyorsunuz. Önce buna cevap verin, sonra çıkın milletvekilimize cevap
verin.
Teşekkür
ederim. (CHP sıralarından alkışlar, AK PARTİ sıralarından gürültüler) 
OSMAN
AŞKIN BAK (Rize) – Ya, ne projeniz var onu söyleyin, ne projeniz var? Millete
anlatın projenizi, millete anlatın; sonra 1 Kasımda kaybetmeyin kardeşim.
İDRİS
BALUKEN (Diyarbakır) – Sayın Başkan…
BAŞKAN
– Sayın milletvekilleri, bir saniye…
Sayın
Baluken, buyurun.
İDRİS
BALUKEN (Diyarbakır) – Sayın Başkan, Sayın İnceöz grubumuzu kastederek
“Taziyeye giden milletvekillerinin olduğu gruba söyleyin.” diye sataşmada
bulundu.
BAŞKAN
– Sayın Baluken, size de iki dakika süre vereceğim. Lütfen, yeni bir sataşmaya
meydan vermeyelim.
Buyurun.
3.- Diyarbakır Milletvekili İdris
Baluken’in, Aksaray Milletvekili İlknur İnceöz’ün sataşma nedeniyle yaptığı
konuşması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) – Teşekkür ederim.
Sayın
Başkan, değerli milletvekilleri; bu taziye meselesiyle ilgili görüşlerimizi
defalarca burada ifade ettik. AKP Hükûmeti, her sıkıştığında HDP üzerinden bir
linç kampanyası yaratıp kendi sorumluluğu içerisinden sıyrılmaya çalışıyor. 
YILMAZ
TUNÇ (Bartın) – CHP’li vekilleri kastettik, sizi değil. Siz… Zaten açık,
meydanda her şey. 
İDRİS
BALUKEN (Devamla) – İlk gün… Bakın, siz iktidarsınız, Genelkurmayın 50 metre
ötesinde, İçişleri Bakanlığının 200 metre ötesinde, Meclisin 500 metre ötesinde
eğer bombalar patlayıp insanlar yaşamını yitiriyorsa burada sorumluluk size
aittir. 
YILMAZ
TUNÇ (Bartın) – Terörde, terörde, terör örgütünde. “Sorumluluk terör
örgütünde.” demiyorsun hiç.
İDRİS
BALUKEN (Devamla) – Siz, HDP üzerinden bir gündem yaratarak bu işin içerisinden
sıyrılamazsınız. İlk gün, bir deklarasyon linciyle işin içinden sıyrıldınız.
Sağ olsun, size bu konuda çok yardımcı olan iki muhalefet partisi var. İkinci
gün de sonrasında da bir taziye linci üzerinden bu işin içinden sıyrılmaya
çalışıyorsunuz. Taziye lincini de Başbakan ve Cumhurbaşkanının çıkıp olayın
failiyle ilgili verdiği bilgilerin tamamı yanlış çıktıktan sonra, bu işi yapan
örgütün vermiş olduğu bilgiler, doğru çıktıktan sonra, bu işin içinden
sıyrılmak için yapıyorsunuz. 
YILMAZ
TUNÇ (Bartın) – Bunun savunulacak bir tarafı yok. Yani taziye de savunulmaz.
Sayın Baluken, taziye savunulmaz.
İDRİS
BALUKEN (Devamla) – Ben buradan taziyenin dinen, ahlaken, vicdanen, insani
açıdan ne anlama geldiğini sizlerle tartışacak değilim. 
YILMAZ
TUNÇ (Bartın) – Canlı bomba, canlı.
İDRİS
BALUKEN (Devamla) – Siz, farklı düşünebilirsiniz. Taziye, ölen kişiyle kurulan
bir hukuk değildir, ölen kişinin yaptığını onaylamak asla değildir, orada
geride kalanların yasını paylaşmayla ilgili bir ritüeldir. (AK PARTİ
sıralarından gürültüler)
GÖKCEN
ÖZDOĞAN ENÇ (Antalya) – IŞİD teröristine de gidin o zaman.
İDRİS
BALUKEN (Devamla) – Fazla konuşmayın bu konuda. Hem sizin milletvekilleriniz
hem de CHP’nin vekilleri bölgede bu tarz taziyelere hep gidiyorlar, doğru da
yapıyorlar, olması gereken odur.
Teşekkür
ederim.
FATMA
BENLİ (İstanbul) – O insan, sokakta yürürken ölmedi, 28 insanı katletti. Aynı
şeyi söyleyemezsiniz. 61 insan yararlandı ya! Bu kadar mı basit bu ya!
İDRİS
BALUKEN (Diyarbakır) – Biraz daha konuşursanız o resimleri getirir gösteririm.
BAŞKAN
– Evet, şahıslar adına….
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan, Sayın Baluken konuşması sırasında “Cumhuriyet
Halk Partisi”, daha doğrusu “2 muhalefet partisi” dedi, Mecliste kendileri
dışında 2 muhalefet partisi olduğu için şüphesiz bizi kastetti, iktidar partisine
bu konuda yardım ettiğimizi söyledi. Bu konuda cevap vermek istiyorum. 
BAŞKAN
– Sayın Özel, isterseniz tutanaklara geçsin yani bu polemiği çok fazla
uzatmayalım. 
ÖZGÜR
ÖZEL (Manisa) – Kürsüden yapılmış bir sataşmanın…
İDRİS
BALUKEN (Diyarbakır) – Ben sataştım, evet.
BAŞKAN
– Peki, buyurun, iki dakika veriyorum, lütfen yeni bir sataşmaya meydan
vermeyelim.
4.- Manisa Milletvekili Özgür Özel’in,
Diyarbakır Milletvekili İdris Baluken’in sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Değerli arkadaşlar, Cumhuriyet Halk Partisi, terörü bir
insanlık suçu olarak görür. Cumhuriyet Halk Partisi, kimden, nereden gelirse,
amacı ne olursa olsun, terör eylemlerini ve teröristleri kınar.
Bu
konuyla ilgili olayın yaşandığı gün dört partinin ortak deklarasyon imzalaması
noktasındaki talebe partimiz adına olumlu cevap verdik. Daha sonra, yapılan
görüşmelerden sonra metin üzerinde bir partinin imza atmamış, atamamış,
atmaktan imtina etmiş, kendi pozisyonunu farklı tarif etmiş olması ile
Cumhuriyet Halk Partisinin terörü kınayan bir bildiriye imza koyması arasında
bir şey yok. Koyabilsek dördümüz, en doğrusuydu. Koyamadıysak; biz koyduk,
pozisyonumuz doğru, sonuna kadar da savunuruz, sizin pozisyonunuzla ilgili de
bir değerlendirme falan yapmış değiliz. 
Taziye
konusunda milletvekilimizin tutanaklarını okurlarsa -Sayın İnceöz orayı
kaçırmışlar- tam da onu söyledi, o taziye meselesiyle ilgili çok net bir şey
söyledi ama ben, başka bir şey daha söyleyeyim burada. Bu kürsüde şunu söyleme
imkanı varken, düne kadar kol kola girdiğiniz, birlikte bu ülkenin ordusuna
kumpas kurduğunuz… (AK PARTİ sıralarından gürültüler)
YILMAZ
TUNÇ (Bartın) – Bugün de siz berabersiniz. Bugün onları destekliyorsunuz siz.
Siz sahip çıkıyorsunuz. 
ÖZGÜR
ÖZEL (Devamla) – …perişan ettiğiniz insanlara şimdi diyorsunuz ki siz: “Biz
hukukun yanındayız, biz insan haklarının yanındayız, biz suç işleyenin hiçbir
zaman yanında olmadık.” Ama, şimdi Boydaklar tutuklandı ya, bakın “Hukuki bir
gerekçe var.” diyor Başbakan. Boydakların tutuklanma gerekçesinde ne söylüyor?
“Bu kurum, bu kuruluş SAP diye -SAP var ya- bir program kullanıyor, bu diğer
tüm paralel şirketlerde de var.” Buradan bağlantı… Kafayla onaylıyorsun. İnsan
birazcık… Yani, bu kadar cehalet ancak tahsille mümkündür. Bu SAP dediğiniz
program, Türkiye’nin ilk 500 şirketinin 300’ünde kullanılıyor. 1974’ten beri
var, 126 ülkede temsilciliği var ve bu program… 
(Mikrofon
otomatik cihaz tarafından kapatıldı)
ÖZGÜR
ÖZEL (Devamla) - …yazılım ve çözüm üreten bir program, dünyada on binlerce
şirkette kullanılıyor. Bu kadar cehalet ancak tahsille mümkündür. 
Saygılar
sunuyorum. (CHP sıralarından alkışlar)
OSMAN
AŞKIN BAK (Rize) – Ya milletin avukatlığını yapın! Bırakın, devletin avukatlığını
yapın! Paralelin avukatlığını yapmayın! Milletin avukatlığını yapın!
Yapmadığınız için sandıkta kalıyorsunuz. 
YILMAZ
TUNÇ (Bartın) – Özgür Bey, onların avukatları var.
BAŞKAN
– Şahısları adına ilk söz, İstanbul Milletvekili Filiz Kerestecioğlu Demir…
Buyurun
Sayın Kerestecioğlu…
İDRİS
BALUKEN (Diyarbakır) – Sayın Başkan…
BAŞKAN
– Şimdi, Sayın Baluken, bakın “Sizin pozisyonunuzla ilgili bir değerlendirme
yapmıyorum.” dedi zaten, yapmadı. 
İLKNUR
İNCEÖZ (Aksaray) – Açıkça söyledi onu. 
İDRİS
BALUKEN (Diyarbakır) – Sataşma var.
BAŞKAN
– Neden sataştı?
İDRİS
BALUKEN (Diyarbakır) – Hayır, yani böyle bir…
BAŞKAN
– Hayır, nerede sataşma var? Bakın, Sayın Özel kürsüde şu ifadeyi kullandı:
“Sizin pozisyonunuzla ilgili bir değerlendirme yapmayacağım.” dedi ve sizin
pozisyonunuzla ilgili en ufak bir değerlendirme yapmadı. 
İDRİS
BALUKEN (Diyarbakır) – Hayır, söylediği cümlelerden bizim, olayı kınamadığımız
şeklinde bir anlam çıkıyor.
BAŞKAN
– Hayır. Hangi cümlede ne dedi, tam olarak bana söyleyebilir misiniz Sayın
Baluken?
İDRİS
BALUKEN (Diyarbakır) – Her 3 siyasi partinin olayı kınadığını, bir siyasi
partinin buna katılmadığını, bundan imtina ettiğini…
BAŞKAN
– Şimdi, bildiriyi imzalamama noktasında bir değerlendirme yapmayacağını
söyledi. Peki, bu, bir vakıa değil mi? Bildiriyi imzalamadınız? E bununla
ilgili bir şey yok ki!
İDRİS
BALUKEN (Diyarbakır) – Müsaade edin de biz ona cevap verelim. Siz, bizim
adımıza değerlendirmeyin. Allah Allah!
BAŞKAN
– Sayın Baluken, bakın, sizin ne şahsınıza, ne grubunuza yönelik böyle bir…
İDRİS
BALUKEN (Diyarbakır) – Grubumuza yönelik açık bir sataşma var. 
ÖZGÜR
ÖZEL (Manisa) – Sayın Başkan, sataşma… 
BAŞKAN
– Bana söyleyin.
İDRİS
BALUKEN (Diyarbakır) – Diyorum işte “Olayla ilgili 3 siyasi parti kınadı, bir
siyasi parti bundan imtina etti.” dedi. Ondan dolayı, sataşmadan dolayı söz
istiyorum.
BAŞKAN
– Sayın Baluken, söz vereceğim ama lütfen, yeni bir sataşmaya meydan
vermeyelim. 
5.- Diyarbakır Milletvekili İdris
Baluken’in, Manisa Milletvekili Özgür Özel’in sataşma nedeniyle yaptığı
konuşması sırasında HDP Grubuna sataşması nedeniyle konuşması
İDRİS
BALUKEN (Diyarbakır) – Teşekkür ediyorum Sayın Başkan. 
Biz,
o vahim olayı ilk andan itibaren burada kınadık ve hepiniz de buradaydınız.
Ancak bizim katılmadığımız şey, hesap vermesi gereken, bu olayla ilgili
sorumluluk üstlenmesi gereken AKP Hükûmetiyle ortaklaşa hazırlanmış bir
deklarasyonun altına imza atmaktır. Onun için de zorladık. Onun için de dedik
ki: Suruç, Diyarbakır, Ankara ve Sultanahmet katliamlarını ve Cizre’deki, Silopi’deki
vahşet bodrumlarında yaşanan o vahşet tablosunu da metne yedirelim. Kabul
etmediniz. 
Ben,
şimdi, size söyleyeyim: MHP Grup Başkan Vekili Oktay Vural’ın Doğan Kubat’a
yazdırdığı, bilgisayar başında yazdırdığı bir metne imza atmak zorunda değiliz.
Bizim pozisyonumuz son derece nettir. AKP gibi on gün içerisinde 170 insanın,
sivil insanın cenazesini bir bodrumdan çıkarmış olan bir Hükûmetle, bir olayın
sorumluluğu açısından, aynı metne niye imza atmak zorunda olalım? HDP olarak
biz kendi özgün duruşumuzu gösteriyoruz. 
Yani
AKP çıkıp olayı kınıyor. İçişleri Bakanı Twitter’dan kınıyor. Ya sen kınama
mercisinde olan bir pozisyonda değilsin, değilsin. Hesap verme pozisyonunda
olan bir sorumluluğa sahipsin; Suruç için de öyle, Diyarbakır için de öyle, her
iki Ankara için de öyle, Sultanahmet için de öyle. Sizin yanıldığınız nokta
burası. Siz onların kınamasına ortak olacağınıza onlardan hesap sormalısınız. 
Bu
taziye meselesine gelince de… İki grubunuza da tekrar söylüyorum. Bizi takip
edeceğinize, aynı şekilde doğru olarak, insani davranan vekillerinizin
durumuyla önce ilgilenin, sonra buraya gelin.
Teşekkür
ederim. (HDP sıralarından alkışlar)
ERKAN
AKÇAY (Manisa) – Sayın Başkan…
MEHMET
DOĞAN KUBAT (İstanbul) – 60’a göre söz talebimiz vardı.
BAŞKAN
– Sayın Akçay…
ERKAN
AKÇAY (Manisa) – Önce Sayın Kubat’ı dinledikten sonra ben konuşma…
BAŞKAN
– Efendim, isterseniz 60’a göre yerinizden mikrofonunuzu açalım. 
Sayın
Kubat’tan başlayalım.
Buyurun.
ERKAN
AKÇAY (Manisa) – Yani, ama sataşma var. 
BAŞKAN
– Kürsüde de verebilirim. Doğru, haklısınız, nasıl arzu ederseniz.
Sisteme
girin Sayın Kubat.
MEHMET
DOĞAN KUBAT (İstanbul) – Başkanım, iki dakika, kürsüden…
BAŞKAN
– Buyurun, iki dakika, sataşmadan söz veriyorum. (AK PARTİ sıralarından
alkışlar) 
Arkadaşlar,
lütfen ama… Yani burada kalkıp da başka isimler vererek zorlama yollu bir
sataşmaya da meydan vermeyelim.
İDRİS
BALUKEN (Diyarbakır) – Olanı söylüyorum. Aynen, olan öyle. 
ERTUĞRUL
KÜRKCÜ (İzmir) – Gerçekleri öğreniyoruz Sayın Başkan.
BAŞKAN
– Buyurun.
6.- İstanbul Milletvekili Mehmet Doğan
Kubat’ın, Diyarbakır Milletvekili İdris Baluken’in sataşma nedeniyle yaptığı
konuşması sırasında şahsına sataşması nedeniyle konuşması
MEHMET
DOĞAN KUBAT (İstanbul) – Sayın Başkanım, çok değerli arkadaşlar; bir hususun
açıklığa kavuşturulması bakımından söz aldım. 
Sayın
Baluken az önce… Geçen hafta, Ankara patlamasından sonra, o elim olaydan sonra,
Türkiye Büyük Millet Meclisinde grubu bulunan siyasi partilerle teröre karşı
ortak bir irade oluşturulması yönünde prensipte yapılan anlaşma çerçevesinde
ortak bir metin hazırlanması noktasında bir çalışma yaptık. Bu tür çalışmalar
daha önce de yapılmıştı. Bu görüşmeler esnasında, değerli grup başkan
vekillerimizin her biri konuya ilişkin yaklaşımlarını… Çünkü bu metinler
oluşturulurken her grubun kendine göre hassasiyetleri var. Bir kelime üzerinde
bile bazen yoğun tartışmalar olabilir. Biz o görüşmeler çerçevesinde, ortak
akılla, Cumhuriyet Halk Partisi, Adalet ve Kalkınma Partisi ve Milliyetçi
Hareket Partisi grup başkan vekillerinin yaklaşımlarını alarak… Tabii, bunlar
metne dökülürken elbette biri yazacak, üzerinde tekrar oynamalar yapılır,
eklenir, çıkarılır.
İDRİS
BALUKEN (Diyarbakır) – Nasıl yazıldığını da söyleyin işte, biz de onu
söylüyoruz. 
MEHMET
DOĞAN KUBAT (Devamla) – Bilgisayarda yazılır zaten Sayın Baluken, elimizle
yazacak hâlimiz yok. 
İDRİS
BALUKEN (Diyarbakır) – Kim söylüyordu, kim yazıyordu; onu söyle, ben onu
söylüyorum.
MEHMET
DOĞAN KUBAT (Devamla) – Şimdi, Sayın Baluken’in de bir kısım, özellikle sokağa
çıkma yasağı ilan edilen bölgelerde devletin yetkili kolluk kuvvetleri
tarafından yapılan meşru operasyonlarda meydana gelen hadiselerin de bu metne
dâhil edilmesi noktasında ısrarı oldu. 
İDRİS
BALUKEN (Diyarbakır) – Meşru operasyonlar değil; gayrimeşru, sivillerin katledildiği
olayları dedim, ne meşrusu!
VEDAT
DEMİRÖZ (Bitlis) – Sivil değil o, terörist, ne sivili ya! Terörist ile sivili
karıştırıyorsunuz.
MEHMET
DOĞAN KUBAT (Devamla) – Sayın Baluken, 3 siyasi parti grubu da bu şekilde bir
ifadenin metinde yer almasının doğru olmayacağını belirttiler. Sayın Baluken
olayı kınadıklarını ancak bu metni bu şekliyle kabul etmediklerini, bu nedenle
de imza koyamayacaklarını… Sayın Baluken de bunu teyit edecektir.
(Mikrofon
otomatik cihaz tarafından kapatıldı) 
MEHMET
DOĞAN KUBAT (Devamla) – Ve diğer grup başkan vekillerimizle birlikte bu konu
neticede değerlendirildikten sonra 3 siyasi parti grubu, bu ortak bildiriyi
imzalayıp kamuoyuna deklare etmiştir. Olay bundan ibarettir. 
Saygılar
sunarım. (AK PARTİ sıralarından alkışlar) 
BAŞKAN
– Teşekkürler.
Sayın
Akçay, buyurun, size de iki dakika süre vereceğim.
7.- Manisa Milletvekili Erkan Akçay’ın,
Diyarbakır Milletvekili İdris Baluken’in sataşma nedeniyle yaptığı konuşması
sırasında Milliyetçi Hareket Partisine sataşması nedeniyle konuşması
ERKAN
AKÇAY (Manisa) – Sayın Başkan, değerli milletvekilleri; hepinizi saygıyla
selamlıyorum.
Tabii,
o gün o patlama anındaki o saatlerde bütün grup başkan vekilleri ve Meclis
başkan vekili olmak üzere birlikteydik, anbean birlikte tezekkür edilen,
değerlendirilen ve ortak kaleme alınan bir metindir. Elbette, grup başkan
vekilleri, Oktay Bey de ben de veya Cumhuriyet Halk Partisi de veya Sayın
Baluken de bu konuya ilişkin metne hangi ifadelerin konulması gerektiği
görüşünü ifade etmişlerdir. Bu, tabii, dikte ifadesini, dikte anlayışını doğru
bulmadığımı ifade etmek isterim. 
Ayrıca,
biz -örnek için söylüyorum- Milliyetçi Hareket Partisi olarak bütün terör
olaylarını “ama”sız ve “fakat”sız kınamışızdır bugüne kadar yani Suruç
olaylarını da Diyarbakır mitingindeki patlamayı da Ankara Tren Garı’ndakini ve
bugüne kadar olan bütün terör eylemlerini de lanetle ve şiddetle
reddetmişizdir. Bu, Milliyetçi Hareket Partisinin bir tutarlılığının ve
ilkeliliğinin gereğidir ve bundan sonra da bu tutumumuzu elbette devam
ettireceğiz. 
Tabii,
Sayın Baluken, bunu kınadığını, bu olayı, son Ankara patlaması hadisesini
kınadıklarını, kürsüden de ve sözlü olarak da ifade etti. Fakat, o ortak metin
4 imzayla çıkabilseydi daha şık, güzel olurdu. O metni gayet iyi hatırlıyorum,
şu anda yanımda yok ve ezberimde de değil ama aslında Ankara’da o anda yapılan
patlamayı merkez almakla birlikte, geçmişteki bütün terör olaylarını da kınayan
bir metindi yani imzalamaya mâni bir hâl yoktu. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tabii, bunun gerçek gerekçesini Sayın Baluken bilir. 
Teşekkür
eder, saygılar sunarım.
BAŞKAN
– Evet, Sayın Özel…
ÖZGÜR
ÖZEL (Manisa) – Yerimden olabilir, şey değil. 
BAŞKAN
– Kürsüden 2 defa konuştunuz Sayın Özel, bir de yerinizden mi konuşacaksınız?
ÖZGÜR
ÖZEL (Manisa) – Ama üzerinde tekrar değerlendirme…
BAŞKAN
– Tamam, hadi, bir dakika süre veriyorum Sayın Özel, bir dakikada toparlayın
lütfen.
IV.- AÇIKLAMALAR (Devam)
3.- Manisa Milletvekili Özgür Özel’in,
Diyarbakır Milletvekili İdris Baluken’in sataşma nedeniyle yaptığı
konuşmasındaki bazı ifadelerine ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim. 
Uzatmadan
şunu söyleyeceğim: Bir metin var, önce 4 parti birden imza atmak istiyor, o
veya bu şekilde bu, mümkün olmuyor. Dediğim gibi, ben kimin niye atmadığıyla
ilgili de bir değerlendirme yapmadım ama şöyle bir gerçek var, o imzanın hemen
akabinde şunu çok net söyledik: Adalet ve Kalkınma Partisi, bizlerle birlikte
imza atarak kendi sorumluluğundan sıyrılmaya çalışmasın. Sorumlu bakanları,
ilgili… Aslında bürokrata böyle bir davet şık değil ama artık MİT’in Başkanının
partili bir Başkan olmasından da bu yolla onları istifaya davet ettik ve bunun
dışında bir şey yok. 
Ha,
farklı görüşler olabilir, mesela bugün dikkatle takip ediyoruz, HDP’li Altan
Tan, taziye ziyaretini ve çadırı doğru bulmadığını, bunun teröre destek
anlamına geleceğini söylüyor. O yüzden bu konularda “Tencere dibin kara,
seninki benden kara.” yerine, herkes kendi pozisyonunu doğru tarif etmeli,
başka partilerin kurumsal kimliklerine de saldırıda bulunmamalı.
Teşekkür
ederim.
BAŞKAN
– Teşekkür ediyorum.
İDRİS
BALUKEN (Diyarbakır) – Sayın Başkan, tutanaklara geçmesi açısından bir hususu
ifade edeyim. 
O
gün deklarasyonla ilgili yapılan o çalışmadan önce ya da sonra, ben burada
Cumhuriyet Halk Partisinin AKP’nin hesap vermesi ve sorumluluk taşımasıyla
ilgili herhangi bir değerlendirme yaptığına tanıklık etmedim, tam tersine,
AKP’li hatipten başlayarak kürsüde yapılan o konuşmaları hep beraber ayakta
alkışladıklarını gördük. Biz, bu tutumun iktidar partisinin sorumluluğunu
örtbas etmek olduğunu düşünüyoruz. O nedenle de bu tarz durumlarda kendi özgün
tavrımızı ortaya koymaya devam edeceğiz.
BAŞKAN
– Sayın milletvekilleri, bir defa, tabii, terörün kaynağı ne olursa olsun,
kimden gelip kime karşı işlenirse işlensin; cinsi, rengi, ırkı, tanımı
yapılmadan, şiddet nereden gelirse gelsin, hep birlikte o şiddeti bizler de
lanetliyoruz, kınıyoruz.
Bu
vesileyle…
ERKAN
AKÇAY (Manisa) – Sayın Başkan…
BAŞKAN
– Sayın Akçay…
ERKAN
AKÇAY (Manisa) – Ben de tutanaklara girmesi bakımından ifade ediyorum:
Milliyetçi Hareket Partisi olarak tabii, o ortak bildiriye imza atmak ayrı bir
hadisedir, topyekûn teröre karşı durma anlayışını ifade etmek, güzel bir
davranıştır ve milletimizin de beklediği bu. Bu, tabii, asla iktidarın
sorumluluğunu kaldırmayan, bunu göz ardı etmeyen bir tutumdur. İktidarın
sorumluluğu devam ediyor. Kaldı ki olayın ilk saatlerinden beri, başta Sayın
Başbakanın, hükûmet sözcülerinin yaptıkları birtakım yanlış, tutarsız ve
olaylardan ne kadar kopuk olduklarını gösteren konuşmaları ilk eleştiren biziz
ve ben de bu konuyu sıklıkla dile getirdim. Ülkede meydana gelen her olaydaki
sorumluluk devam etmektedir, Hükûmetin üstündedir. O ayrı bir bahistir.
BAŞKAN
– Sayın Akçay, tutanaklara geçmiştir. 
III- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam) 
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
- Evet, şimdi şahıslar adına ilk söz İstanbul Milletvekili Filiz Kerestecioğlu
Demir’e aittir.
Buyurun
Sayın Kerestecioğlu Demir. (HDP sıralarından alkışlar)
Süreniz
beş dakikadır. 
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Ben
biraz mülteci kadınlardan söz etmek istiyorum yine 8 Mart Haftası nedeniyle ama
ondan önce, gerçekten yani o kadar uzun yıllardır duyduğumuz bir laf ki bu,
“Terör nereden gelirse gelsin, kimden gelirse gelsin, hangi yerden gelirse
gelsin.” Yani böyle bir şey yok. “Nereden gelirse gelsin, kimden gelirse
gelsin.” dediğiniz zaman siz alıp…
BAŞKAN
– Bana sataşmada bulunmuyorsunuz değil mi Sayın Kerestecioğlu?
FİLİZ
KERESTECİOĞLU DEMİR (Devamla) – Yok, yok, herkese. Yani sataşma değil, sadece
bir değerlendirme yapmaya çalışıyorum Sayın Başkan, estağfurullah.
GARO
PAYLAN (İstanbul) – Söz alın Sayın Başkan.
FİLİZ
KERESTECİOĞLU DEMİR (Devamla) – Sadece, hani derler ya, topu atmış oluyorsunuz
bir yerlerden. 
Şimdi,
bir ülkede 7 Haziran öncesinden beri yüzlerce insan öldüğünde yüzlerce insan
öldüğünde… Ben tasnif etmiyorum, nereden; oradan, buradan, asker, polis,
gerilla, sivil diye bir şey yapmıyorum.
İLKNUR
İNCEÖZ (Aksaray) – Terörist.
FİLİZ
KERESTECİOĞLU DEMİR (Devamla) – Onu siz söyleyin, ben demiyorum. 
“Kimden
gelirse gelsin.” diyebilir misiniz? Yani, siz bu ülkeyi yönetiyorsanız eğer hiç
mi… İdarenin -hani hukukta okuduk yıllarca- pozitif yükümlülüğü vardır,
sorumluluğu vardır, hesap verirliği vardır, cezasızlık diye bir şey yoktur;
emniyet görevlilerinin, güvenlik görevlilerinin, askerin sorumluluğu vardır.
Yani, insanlar, farklı ülkelerde, en ufak, küçücük bir yolsuzluk nedeniyle
istifa ediyorlar, intihar ediyorlar. Kimse intihar etsin demiyoruz ama hesap versin,
gerçekten hesap versin. Ve aynı şekilde, muhalefet etmek de cesur olmaktır
biraz. Cesaretle gerçekten bu ülkede barışın kurulmasını istiyorsanız,
gittiğiniz yerlerde yaptığınız raporlamaları cesaretli bir şekilde paylaşmanız
ve duyurmanız lazım.
FARUK
ÖZLÜ (Düzce) – Neyi bildirecek?
FİLİZ
KERESTECİOĞLU DEMİR (Devamla) – “O terörü de kınıyoruz, bu terörü de
kınıyoruz.” diyerek, arkasında hiçbir değerlendirme yapmadan, kime ait olduğunu
bilmeden bir şeyi kınayamazsınız çünkü o zaman arkası gelir, gerçekliğini
görmemiş olursunuz. 
FARUK
ÖZLÜ (Düzce) – Kimden geldiği belli.
FİLİZ
KERESTECİOĞLU DEMİR (Devamla) – Yani, nedir aslında? Bunu kim yapmıştır, IŞİD
mi yapmıştır? Yok, işte öbürünü -“PKK” diyorsunuz- o mu yapmıştır? Devlet
terörü müdür bu? Olayın arkasında devlet var mıdır, istihbarat var mıdır? Bütün
bunları değerlendirmeden “Nereden gelirse gelsin.” diyemezsiniz. Ayrıca,
iktidarda olduğunuz sürece de “Nereden gelirse gelsin.” diyemezsiniz.
FARUK
ÖZLÜ (Düzce) – Kimden geldiği belli, belli.
FİLİZ
KERESTECİOĞLU DEMİR (Devamla) – Biz diyebiliriz, biz diyebiliriz ama siz
diyemezsiniz çünkü hesap vermesi gereken iktidarda olandır. Bunu sadece AK
PARTİ iktidarı için söylemiyorum; şu anda CHP de olsa, MHP de olsa, HDP de olsa
aynı şekilde hesap vermek zorundadır.
FARUK
ÖZLÜ (Düzce) – Genelleme yapmayın.
FİLİZ
KERESTECİOĞLU DEMİR (Devamla) – Yani, ben, bir gün bu Mecliste, gerçekten,
terör nedir, başıboş bir şey midir yoksa felsefi olarak nedir, tartışabilmeyi
çok istiyorum. Umarım, böyle bir tartışma da açarız. 
Kadınlara
gelince, evet, sabah konuşmamda söylediğim gibi, Cizre’deki kadınlara
“Suriye’ye gidin, siz de oraya göç edin.” diyen güvenlik görevlileri gibi, aynı
şekilde Suriye’den maalesef göç etmek zorunda kalan ve Türkiye'ye gelen mülteci
kadınlar göç ederken defalarca ölümle yüzleşirler. 
Şimdi,
bir kaçak olarak yalnız yola çıktığınızı düşünün. Suriyeli mülteci kadınlar
tecavüze ve tacize uğramamak için günlerce uyanık kaldıklarından, üstelik bu
şiddet polisler ve göç alanında çalışan kişilerce de sürdürüldüğünden, insan
kaçakçılarının kendileriyle cinsel ilişki pazarlıkları yaptıklarından
bahsediyorlar. Kadınlar için savaş sadece ölüm değil, cinsel şiddet ve tecavüz
anlamına da geliyor. Bugün Türkiye’de Suriyeli kadın mültecilerin çoğu Türkçe
bilmiyorlar, çoğunlukla ev içinde kaldıklarından hem Türkçeyi öğrenemiyorlar
hem de yaşadıkları ortamı tanıyamıyorlar. 
Bölgede
çalışma yapan uzmanlar, Türkiye’de, özellikle sınır illerinde küçük yaşta,
12-13 yaşında kız çocuklarının dahi seks işçiliğine zorlandığını belirtiyorlar.
Sığınmacılar ve Göçmenlerle Dayanışma Derneğinin İstanbul sorumlusu Gizem Al
Kadah, iş bulamadığı için çaresizlik nedeniyle seks işçiliği yapan kadınlar
arasında trans Suriyeli göçmen kadınların da çok yaygın olduğunu söylüyor.
Gerçekten, herkes kendi topraklarında ve barış içinde yaşamalı, buna sebep
olmamalıyız. 
Maalesef,
sürem kalmadığı için daha fazlasına şu anda değinemiyorum.
Hepinizi
saygıyla selamlarım. (HDP sıralarından alkışlar) 
İDRİS
BALUKEN (Diyarbakır) – Sayın Başkan, İç Tüzük 60’a göre yerimden söz talebim
var. 
BAŞKAN
– Buyurun Sayın Baluken, bir dakikada toparlayın. 
IV.- AÇIKLAMALAR (Devam)
4.- Diyarbakır Milletvekili İdris
Baluken’in, YÖK üyesi olan Hayati Develi’nin Alevi inancıyla ilgili yazmış
olduğu ve nefret suçu barındıran kitabını ve zihniyeti kınadığına ilişkin
açıklaması
İDRİS
BALUKEN (Diyarbakır) – Teşekkür ediyorum Sayın Başkan. 
Deminki
tartışmadan önce söz almak istemiştim ama tartışma çıkınca konu arada
kaynamasın diye tekrar söz istedim. 
Sayın
Müslüm Doğan, grubumuz adına madde üzerinde konuşan sayın hatibimiz çok önemli
bir konuyu dile getirdi. Bir YÖK üyesinin, Hayati Develi adındaki bir YÖK
üyesinin Alevi halkıyla ilgili, Alevi inancıyla ilgili yazmış olduğu ve tamamen
nefret suçu barındıran o kitabı, o içeriği ve o zihniyeti buradan şiddetle
kınadığımızı, YÖK gibi darbeye ait olan bir kurumun içerisinde bu tarz faşist
zihniyetlerin yuvalanmasıyla birlikte ülkemizin ve halklarımızın nasıl bir
tehlikeyle karşı karşıya olduğunu ifade etmek için söz istedim. 
Teşekkür
ediyorum, sağ olun. 
BAŞKAN
– Teşekkürler. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Şimdi, şahıslar adına ikinci ve son konuşmacı Kırıkkale Milletvekili Mehmet
Demir olacaktır. 
Sayın
Demir, buyurun. (AK PARTİ sıralarından alkışlar) 
Sürenizi
başlatıyorum, beş dakikadır.
MEHMET
DEMİR (Kırıkkale) – Sayın
Başkan, değerli milletvekilleri; Genel Kurulu saygıyla selamlıyorum. 
Bütçeyle, Türkiye'nin imkân ve kaynaklarını adil
yöneterek ülkemizi geliştirmeye, milletimizi mutlu etmeye çalışıyoruz. Bu
ülkenin her karış toprağına sahip çıkıyor, her bir vatandaşımızın emanetini
başımızın üstünde taşıyoruz.
Bütçemiz, insanı esas alan, milletin refah seviyesini
yükseltmeyi esas alan bir bütçedir. Siyasetimizin ve bütçemizin gayesi
insandır. İnsan onurunu, adaleti, hakkaniyeti, mazlumu, garip gurebayı esas
alan bir siyaset anlayışıyla hazırlanmış bir bütçedir. 
Maalesef, muhalefet partilerimiz lokal siyaset yaparak
Türkiye'nin tamamını temsil edememektedir. Hep beraber Türkiye'nin her yerinde
siyaset yapabilirsek çözemeyeceğimiz hiçbir problemimiz yoktur. Hiç kimse Sayın
Cumhurbaşkanımız Recep Tayyip Erdoğan ve AK PARTİ’ye muhalefet ederek
Türkiye’yi zaafa düşüremez. (AK PARTİ sıralarından alkışlar) Kimse Türk ve Kürt
kardeşliğini bozamaz; kimse Sünni ve Alevi birlikteliğini bozamaz; kimse
demokrasimize, hukukumuza zarar veremez; kimse ama hiç kimse Türkiye'nin
bileğini bükemez, sırtını yere getiremez; bu, böyle biline. (AK PARTİ
sıralarından alkışlar)
Sayın Başkan, değerli milletvekilleri; AK PARTİ’yle ve
AK PARTİ hükûmetleriyle Türkiye’de çok şey değişti ve gelişti. AK PARTİ’yle
birlikte milletimiz, siyasetin siyaset dışı araçlarla dizayn edilmesine asla
izin vermedi. Milletimiz, siyaset mühendisliğine de siyaset mühendislerine de
gereken dersi 1 Kasım seçimlerinde sandıkta vermiştir, vermeye de devam
edecektir. Meşru siyasetin tahkimi, Türkiye demokrasisinin on beş yıldır en
büyük kazanımıdır. Bugün Türkiye’de muhalefetin karakteri menfilik üzerine, AK
PARTİ ve Cumhurbaşkanlığı karşıtlığı üzerinedir. Bu karşıtlık sizlere asla
netice getirmez. 
Sayın Başkanım, değerli milletvekilleri; siyaset
anlayışımızla eski Türkiye’den kalma tabuları yıktık, yasakları kaldırdık, eski
Türkiye siyaset anlayışına son verdik. Eski Türkiye, yasakların olduğu,
istikrarsızlığın, yoksulluğun çığ gibi büyüdüğü bir Türkiye’ydi; umutlarını
yitirmiş, gözlerinin âdeta feri sönmüş bir Türkiye’ydi; eski Türkiye,
kuruluştaki ruhtan, heyecan ve birliktelikten hızla uzaklaşan bir Türkiye’ydi.
Dedelerimiz de babalarımız da bizler de gerçekten çok büyük acılar yaşadık. Ne
bu güzel ülke ne de bu aziz millet yaşananları hiç ama hiç hak etmedi. Ölümler,
gözyaşları, yoksulluk, umutsuzluk hiç de hak etmediğimiz, layık olmadığımız bir
hayat tarzıydı, yine de milletçe hayata tutunduk. On beş yıl önce bir kadın
başörtüsüyle bırakın çalışmayı, okula bile gidemezdi. 
MEVLÜT
KARAKAYA (Adana) – Nasıl gidemezdi ya? Nasıl gidemezlerdi? Üniversite
hocasıyım, otuz sene hocalık yaptım…
BAKİ
ŞİMŞEK (Mersin) – Yalan söylüyorsun!
MEVLÜT
KARAKAYA (Adana) – Niye yalan söylüyorsun ya? 
BAKİ
ŞİMŞEK (Mersin) – Yalan söylüyorsun, yalan!
MEHMET
DEMİR (Devamla) – 1999 yılında eski bir milletvekilimiz, Sayın Merve Kavakcı
işte bu salonda bir lince uğratıldı. 
MEVLÜT
KARAKAYA (Adana) – Otuz sene üniversitede hocalık yaptım, nasıl giremiyordu?
Siz uydurdunuz!
BAKİ
ŞİMŞEK (Mersin) – Yalan söylüyorsun!
MEHMET
DEMİR (Devamla) – Bugün artık ülkemizde, on beş yıl sonraki kazanımlarımızla
başörtülü kardeşlerimiz üniversitelerimizde okuyabiliyorlar, işte bu Meclis
salonlarında rahatça oturabiliyorlar.
BAKİ
ŞİMŞEK (Mersin) – Ben sana ispat ederim, yalan söylüyorsun!
MEVLÜT
KARAKAYA (Adana) – Çözümsüz hâle getirdiniz!
BAKİ
ŞİMŞEK (Mersin) – Ben sana on beş yıl öncesini ispat ederim, yalan söylüyorsun!
BAŞKAN
– Sayın milletvekilleri, müdahale etmeyelim lütfen.
MEVLÜT
KARAKAYA (Adana) – Çözümsüz hâle getirdiniz! “Çözelim.” dediğimizde gelmediniz!
BAKİ
ŞİMŞEK (Mersin) – Yalan söyledi, yalan!
MEHMET
DEMİR (Devamla) - Ne oldu, ne oldu? Bu arkadaşlarımız başörtüsüyle bu Genel
Kurulda oturdu da ne oldu? Laikliğe halel mi geldi, cumhuriyete halel mi geldi?
Laiklik de cumhuriyet de daha da güçlendi. Allah’a hamdolsun, Türkiye
normalleşiyor, demokrasimiz güç kazanıyor. 
AKIN
ÜSTÜNDAĞ (Muğla) – Oradan ekmek çıkmaz! 
MEHMET
DEMİR (Devamla) – Sayın Başkanım, değerli milletvekilleri; konuşmama son
verirken, şehitlerimize Allah’tan rahmet diliyorum. 7 Haziran seçimlerinden
sonra Kırıkkale’mizde şehit düşen kardeşlerimizi isimleriyle anmak istiyorum:
Muhammet Fatih Sivri, Musa Saydam, Nurettin Öztürk, Yılmaz Dikmen, Bekir Ferhat
Kaya, Nebi Gündoğan, Mustafa Sağlam, Erdem Ertan, Mustafa Nohut, Uğur Şahin,
Yusuf Alsancak, Osman Kaplan’a ve bu millet için sıcak kanlarını bu topraklara
akıtan genç kardeşlerimize Allah’tan rahmet diliyorum. 
Aziz
milletimizi ve Genel Kurulumuzu saygıyla selamlıyorum. (AK PARTİ sıralarından
“Bravo” sesleri, alkışlar)
BAŞKAN
– Sayın Özel, hayırdır, buyurun.
RAMAZAN
CAN (Kırıkkale) – Hayırdır, ne dedi ya?
ÖZGÜR
ÖZEL (Manisa) – Hayır, şerle işimiz yok.
BAŞKAN
– “Şerle işimiz olmaz Allah’ın izniyle.” diyorsun.
IV.- AÇIKLAMALAR (Devam)
5.- Manisa Milletvekili Özgür Özel’in,
Kırıkkale Milletvekili Mehmet Demir’in 2016 Yılı Merkezi Yönetim Bütçe Kanunu
Tasarısı’nın 7’nci maddesi üzerinde şahsı adına yaptığı konuşmasındaki bazı
ifadelerine ilişkin açıklaması
ÖZGÜR
ÖZEL (Manisa) – Tabii, hayır, öyle şerle ne işimiz olur ama şöyle bir durum
var: Şimdi, tamam, anlıyoruz, zor kürsü bulunuyor, süre dar, ön seçim mön seçim
yok, kararı verecek seçicilere kendini beğendirme telaşı…
YILMAZ
TUNÇ (Bartın) – Esasla ilgili bir şey söyle. Konuşmasının içeriğiyle ilgili
konuş.
ÖZGÜR
ÖZEL (Manisa) – …o kısımlara bir şey dediğim yok ama sonuna geliyorsunuz, işte,
“Başörtülü kardeşlerimiz bu salonda oldu, ne oldu?” Kardeşim, geçen dönem
Cumhuriyet Halk Partisi Grubu buradaydı. İşte grup başkan vekillerinizin yüzü
burada, geçmiş dönem milletvekillerinizin yüzü burada. İthamda bulunduğunuz bu
partinin milletvekilleri, başörtülü insanlar ötekileştirilirken buna karşı
mücadelenin parçası olmuş insanlar. Aklınızda size birilerinin öğrettiği birtakım
algılar üzerinden sakın bize sataşmaya çalışmayın. 
İkincisi,
bir sorun bakalım, geçen sefer buraya başörtüsüyle girmek isteyen
milletvekiline, örneğin eczacı meslektaşım Mardin Milletvekilinizin
tedirginliğine karşı Özgür Özel ona ne söylemiş? Bir de dönün, partinizin
kurucu başkanına şunu sorun: “Sen 4 kere, 3 kere liste yaptın, neden
başörtüsüne sahip bir milletvekilini listeye koyma cesareti göstermedin de taa
2014 yılına kadar bunu bırakıp bunu Parlamentoda bu grupların özverisiyle ve bu
grupların sağladığı katkıyla çözdün?” “O cesareti niye göstermedin?” diye sor,
ondan sonra bize konuş. (CHP sıralarından alkışlar)
YILMAZ
TUNÇ (Bartın) – Anayasa Mahkemesine kaç kere gittin?
VEDAT
DEMİRÖZ (Bitlis) – Vay, vay, vay! Özgür, ne katkı, ne katkı!
BAŞKAN
– Şimdi madde üzerinde…
MEHMET
DEMİR (Kırıkkale) – Sayın Özel… Sayın Özel…
BAŞKAN
– Sayın Demir, bir saniye…
YILMAZ
TUNÇ (Bartın) – Anayasa Mahkemesine dava açtığın günleri unuttun.
OSMAN
AŞKIN BAK (Rize) – Anayasa Mahkemesine kim dava açtı?
MEHMET
DEMİR (Kırıkkale) – Sayın Özel, ben 3’üncü sıradan 81 bin oyu 105 bine
çıkararak gelmiş bir milletvekiliyim. Saygı göstereceksin sen bana.81 bin oydan
105 bin oya çıkardım.
OSMAN
AŞKIN BAK (Rize) – Kim dava açtı?
VEDAT
DEMİRÖZ (Bitlis) – Özgür, ne katkısında bulundun? Dava açtın, dava. Ne katkısı?
OSMAN
AŞKIN BAK (Rize) – Kim açtı davaları? Nur Serter ne yaptı?
ÖZGÜR
ÖZEL (Manisa) – Kılıçdaroğlu “O sorunu ben çözerim.” demeseydi o sorun hâlen
çözülmüyordu burada. Eğri oturun doğru konuşun.
OSMAN
AŞKIN BAK (Rize) – Yok ya! Dava açan kimdi ya?
BAŞKAN
– Her milletvekili saygıdeğerdir, milletin iradesiyle buradadır. Başı açık da
başı örtülü de bizim birinci sınıf vatandaşımızdır.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam) 
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Sayın milletvekilleri, madde üzerindeki müzakereler tamamlanmıştır. Şimdi on
dakika süreyle soru-cevap işlemi gerçekleştireceğiz. Sisteme giren sayın
milletvekillerine sırasıyla söz vereceğim. 
Sayın
Tüm…
MEHMET
TÜM (Balıkesir) – Teşekkür ederim Başkan.
YÖK
üyeliğine atanan Hayati Develi’nin Alevilerle ilgili sarf ettiği sözleri şiddet
ve nefretle kınıyorum. Anayasa’nın 10’uncu maddesinde “Herkes, dil, ırk, renk,
cinsiyet, siyasî düşünce, felsefî inanç, din, mezhep ve benzeri sebeplerle
ayırım gözetilmeksizin kanun önünde eşittir.” denmektedir. Bu maddeye göre,
Diyanet İşleri Başkanlığının bütçesinden yurttaşlar eşit oranda
faydalanmalıdır. 2016 bütçesinde Diyanete ayrılan pay 6,5 milyar civarındadır.
Bu bütçeden Alevi yurttaşlarımız pay alacak mıdır? Bir inanç grubuna
ayırdığınız bu bütçe Anayasa’nın 10’uncu ve 24’üncü maddelerine aykırı değil
midir? Yurttaşlar arasında ayrım gözeterek Anayasa’yı ihlal etmiş olmuyor
musunuz? Alevi ve diğer inanç grubundaki yurttaşlarımız vergi vermiyor mu?
Neden kamu bütçesinden pay alamıyorlar? Kişisel olarak vicdanen rahat mısınız?
Bu bütçe ayrıştıran, ötekileştiren bir bütçe değil midir?
BAŞKAN
– Seri sorarsanız çok sayıda milletvekilimiz sorabilir sayın milletvekilleri.
Sayın
Topal… Yok.
Sayın
Tanal… Yok.
Sayın
Aydın…
KAMİL
AYDIN (Erzurum) – Teşekkür ederim Sayın Başkan.
Mart
ayı yakın tarihimizin zaferler ayıdır. 18 Mart 1915’te Çanakkale’de simgeleşen
Türk milletinin ve vatanının esaret altında tutulamayacağı kararlılığı ve
iradesi, Millî Mücadele meşalesi olan Erzurum’da 1918 tarihinde yeniden tezahür
etmiştir. Zaferlerimiz 25 Şubat İspir’le başlamış, 12 Mart şehrin kurtuluşuyla
taçlanmış ve 7 Nisan Şenkaya’yla noktalanmıştır. Buradan emperyalizme karşı
“Vatan bütündür, parçalanamaz.” millî iradesini temsil eden kahraman şehrin
kahraman evlatlarının bayramlarını kutlar, sevgi, saygı ve muhabbetlerimi
sunarım.
Teşekkür
ederim.
BAŞKAN
– Teşekkürler.
Sayın
Yurdakul…
AHMET
SELİM YURDAKUL (Antalya) – Sayın Bakan, üniversite hastanelerimizde artan hasta
sayılarına rağmen personel sıkıntıları had safhadadır. Özellikle asistan,
hemşire ve yardımcı sağlık personeli açısından büyük bir sıkıntı var ve
üniversite hastanelerimiz bunları döner sermayeden almaktadırlar. Bu
personelimize kadro verilerek bütçeden karşılanmasını düşünüyor musunuz?
Ayrıca,
burada çalışan personelimizin, sağlık personelimizin özlük haklarının
düzeltilip almış oldukları döner sermayenin, az miktarda olan döner sermayenin
emekliliğe yansıtılmasını düşünüyor musunuz?
Sosyal
Güvenlik Kurumunun üniversitede yapılan işlemler için ödediği düşük fiyatları
günümüz gerçeklerine göre düzeltip artırmayı düşünüyor musunuz?
Teşekkür
ederim.
BAŞKAN
– Sayın Çaturoğlu…
FARUK
ÇATUROĞLU (Zonguldak) – Sayın Başkanım, benimki soru değil.
Bilindiği
gibi, 7 Mart 1983 tarihinde Zonguldak Türkiye Taşkömürü Armutçuk Müessese
Müdürlüğüne bağlı maden ocağında meydana gelen grizu patlamasında 103
madencimiz hayatını yitirmişti. Ben, bu patlamada hayatını kaybeden 103 maden
şehidimize ve bugüne kadar ülkemizin Soma dâhil bütün maden ocaklarında
hayatını kaybeden şehitlerimize Cenab-ı Allah’tan rahmet ve mağfiret,
ailelerine de sabır diliyorum. 
Bu
yüce Meclisin çatısı altında, maden ocaklarında iş kazalarının bir daha
yaşanmaması için, madencilerimizin çalışma şartları, ücretleri ve iş güvenliği
gibi konularda gerekli yasal düzenlemeler yapılmıştır. Bundan sonra da günün
değişen şartlarına göre bu düzenlemeler yapılmaya devam edecektir. Cenab-ı
Allah bu gibi faciaları ve buna benzer acıları bir daha ülkemize ve insanımıza
yaşatmasın diyor, maden şehitlerimizi rahmet, minnet…
(Mikrofon
otomatik cihaz tarafından kapatıldı) 
BAŞKAN
– Sayın Tor…
FAHRETTİN
OĞUZ TOR (Kahramanmaraş) – Teşekkür ederim Sayın Başkan. 
Sayın
Bakan, Sur ilçesinde üç aydan fazla süreden beri devam eden terörist eylemler
nedeniyle çok sayıda şehit verilmiştir. Öte yandan, Diyarbakır’ın ekonomik ve
ticari can damarı Sur ilçesi büyük ölçüde boşalmıştır, esnaf da perişandır. Göç
eden vatandaşlarımız nerelerde konaklatılmaktadırlar? Devlet konaklama ücreti
ödemekte midir? Ödemekteyse fert başına günlük kaç lira ödenmektedir? 2016
yılında Ocak, Şubat, Mart aylarında toplam kaç lira ödeme yapılmıştır? 
Teşekkür
ederim. 
BAŞKAN
– Son olarak, Sayın Tuncer, size de söz verelim. 
MUSTAFA
TUNCER (Amasya) – Teşekkürler Sayın Başkan. 
Sayın
Bakan, yaklaşık on yıldır yapılmaya çalışılan ve bir türlü bitirilemeyen Amasya
çevre yolu için, Resmî Gazete’de yayımlanmasına rağmen bir türlü inşaatına
başlanılmayan Merzifon İktisadi İdari Bilimler Fakültesinin eğitime başlaması
için, çiftçiyi refaha kavuşturacak ve bölge ekonomisine önemli bir katma değer
sunacak olan ancak altı yıldır bitirilemeyen Aydınca Barajı’nın tamamlanması
için, Gümüşhacıköy, Suluova ve Taşova devlet hastanelerindeki uzman doktor
açıklarının sonlandırılıp doktor ataması yapılması için, kapatılan ve ilçe
halkına eziyete dönüştürülen Göynücek ilçesi adliyesinin tekrar açılması için
2016 bütçesinden Amasya’ya pay ayrılmış mıdır? 
Teşekkür
ederim. 
BAŞKAN
- Teşekkür ediyorum.
Şimdi,
soruları cevaplandırmak üzere Maliye Bakanı Sayın Naci Ağbal’a söz veriyorum.
Buyurun
Sayın Ağbal.
MALİYE
BAKANI NACİ AĞBAL (Bayburt) – Sayın Başkanım, tabii, bütçeden her alanda,
sosyal hizmet alanında, sağlık alanında, eğitim alanında vatandaşımızın ihtiyaç
duyduğu hizmetler için daha fazla kaynak ayırmak için elimizden gelen her türlü
çabayı gösteriyoruz. Nitekim, son on dört yılda devlet bütçesinde gerçekten her
alanda önemli ölçüde artışlar yapılmış ve vatandaşın ihtiyaç duyduğu hizmetleri
daha kaliteli bir şekilde alması sağlanmıştır. Diyanet İşleri Başkanlığı
bütçesi de bu anlamda yıllar itibarıyla artış göstermiş, özellikle de din
hizmetlerinin daha etkin, verimli bir şekilde yapılması için bütçeden gerekli
ödenekler ayrılmıştır. Bütçelerimizi hazırlarken, mevcut yasalar çerçevesinde,
yasaların belirlediği sınırlar içerisinde bütçelerimizi hazırladığımızı da
özellikle belirtmek isterim.
Sayın
Yurdakul üniversite hastanelerine ilişkin olarak bir kısım hususları dile
getirdi. Biliyorsunuz, AK PARTİ hükûmetleri döneminde, sağlık hizmetlerine
erişimin artırılması, sağlık hizmetlerinin yaygınlaştırılması anlamında önemli
mesafeler kaydedildi. Bu bakımdan, üniversite hastaneleri de sağlıkta hizmet
sunumu bakımından önemli bir rol üstlendi. Sağlık hizmetleri içerisinde
üniversite hastanelerinin payı bu dönemde arttı. Eskiden, hatırlarsanız,
vatandaşımız üniversite hastanelerine kolayca ulaşamazdı, şimdi rahatlıkla
üniversitede sağlık hizmetlerini alabiliyorlar.
NURETTİN
DEMİR (Muğla) – Şimdi de alamıyorlar, Sayın Bakan, şimdi de alamıyorlar.
MALİYE
BAKANI NACİ AĞBAL (Bayburt) – Tabii ki, gelişen ve artan hizmetler üniversitelerimizin
mali konularda birtakım sıkıntılarla karşılaşmasına da neden olmuştur. Bu
konuda da, Kalkınma Bakanlığımızın koordinasyonunda üniversite hastanelerinin
bu sorunlarının çözümü için çalışmalar yürütülmektedir. Hatta bugün de bu
konuyla ilgili bir toplantı sabahleyin yapıldı. Üniversite hastanelerimizin hem
kapasitelerinin artırılması hem personelin artırılması, ortaya çıkan
maliyetlerin daha etkin ve verimli bir şekilde karşılanması için de bir
çalışmayı yürütüyoruz. Onun için, buradaki konuları biliyoruz. İnşallah,
üniversitelerimizle ve YÖK’le de istişare etmek suretiyle bu sorunların
üstesinden geleceğiz.
Burada
özlük haklarıyla ilgili olarak söylemek gerekirse de tüm kamu personelinin
özlük haklarının artırılmasında olduğu gibi sağlık çalışanları da bu dönemde
özlük haklarının artırılması bakımından önemli imkânlara kavuşmuşlardır.
Üniversite hastanelerine dönük olarak, döner sermaye ödemelerinin seviyesinin o
üniversite hastanesinde elde edilen döner sermaye gelirine bağlı olduğunu da
bilmek lazım, bunu da söylemek lazım. 
AHMET
SELİM YURDAKUL (Antalya) – Emekliliğe yansıtılacak mı Sayın Bakan?
MALİYE
BAKANI NACİ AĞBAL (Bayburt) – Bu son dönemde PKK terör örgütü tarafından doğu
ve güneydoğu illerinde ve bazı ilçelerde meydana getirilen terör olayları
sonucunda gerçekten, vatandaşlarımız büyük mağduriyetler yaşamıştır. Devlet bu
vatandaşlarımızın karşılaştığı her türlü mağduriyetlerini azaltmak, ortadan
kaldırmak için yoğun bir çaba sarf etmektedir; her anlamda, barınma, yeme içme,
ulaşımlarının sağlanması, çocuklarının eğitimi, sağlık hizmetlerinin
karşılanması bakımından çok yoğun bir çalışma sürdürülmektedir. Bu konuyla
ilgili olarak gerek valilerimiz gerek bakanlıklarımız gerçekten yoğun bir mesai
yürütmektedir. Özellikle bulundukları yer dışına giden vatandaşlarımızın
gittikleri yeni yerlerde ikametgâhlarının sağlanması, barınma ihtiyaçlarının
karşılanması bakımından, ihtiyaç duydukları mali imkânların da kendilerine
sağlanması bakımından gerekli çalışmalar süratle yapılmaktadır. Devlet bütün
gücüyle vatandaşımızın yanındadır, vatandaşımızın ihtiyaçları sonuna kadar
karşılanacaktır ama terörle de sonuna kadar mücadele edilecektir ve terörün
kökü de kazınacaktır. 
Saygı
sunarım. (AK PARTİ sıralarından alkışlar)
BAŞKAN
– Teşekkür ediyoruz.
7’nci
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
Birleşime
14.30’a kadar ara veriyorum.
Kapanma Saati: 13.54
İKİNCİ OTURUM
Açılma Saati: 14.36
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Zihni AÇBA (Sakarya) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 55’inci Birleşiminin
İkinci Oturumunu açıyorum. 
2016
Yılı Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin
Hesap Kanunu Tasarısı’nın görüşmelerine kaldığımız devam edeceğiz.
Komisyon
burada.
Hükûmet
burada.
Sayın
milletvekilleri, 8’inci maddeye geçmiştik. 
Şimdi,
8’inci maddeyi okutuyorum:

Mali kontrole ilişkin hükümler
MADDE 8- (1)
5018 sayılı Kanuna ekli (I) ve (II) sayılı cetvellerde yer alan kamu idareleri;
a) Arızi nitelikteki işleriyle sınırlı kalmak koşuluyla
yıl içinde bir ayı aşmayan sürelerle hizmet satın alınacak veya çalıştırılacak
kişilere yapılacak ödemeleri,
b) İlgili mevzuatı uyarınca kısmi zamanlı hizmet satın
alınan kişilere yapılacak ödemeleri, 
c) 5/6/1986 tarihli ve 3308 sayılı Meslekî Eğitim
Kanununun 25 inci maddesi gereğince aday, çırak ve işletmelerde meslek eğitimi
gören öğrencilere yapılacak ödemeleri,
ç) 14/7/1965 tarihli ve 657 sayılı Devlet Memurları
Kanununun 4 üncü maddesinin (C) fıkrası gereğince çalıştırılan geçici personele
yapılacak ödemeleri,
bütçelerinin (01.4) ekonomik kodunda yer alan
ödenekleri aşmayacak şekilde yaparlar ve söz konusu ekonomik kodu içeren
tertiplere ödenek eklenemez, bütçelerin başka tertiplerinden (bu ekonomik kodu
içeren tertiplerin kendi arasındaki aktarmalar ile 6 ncı maddenin üçüncü
fıkrası kapsamında yapılan aktarmalar hariç) ödenek aktarılamaz ve ödenek üstü
harcama yapılamaz. Ancak, özelleştirme uygulamaları nedeniyle iş akitleri
feshedilenlerden 657 sayılı Kanunun 4 üncü maddesinin (C) fıkrası hükmü
çerçevesinde anılan kamu idarelerinde istihdam edilecek personel ile bu
ekonomik kodu içeren tertiplerden yapılması gereken akademik jüri ücreti
ödemeleri için gerekli olan tutarları ilgili tertiplere aktarmaya Maliye Bakanı
yetkilidir.
(2) Bu Kanuna bağlı (T) işaretli cetvelde yer alan
taşıtlar, ancak çok acil ve zorunlu hâllere münhasır olmak kaydıyla ilgili
bakanlığın teklifi üzerine Bakanlar Kurulu kararı ile edinilebilir.
(3) 5018 sayılı Kanuna ekli (I) ve (II) sayılı
cetvellerde yer alan kamu idareleri, sürekli işçileri ile 4/4/2007 tarihli ve
5620 sayılı Kanuna göre çalıştıracakları geçici işçileri, bütçelerinin (01.3)
ile (02.3) ekonomik kodlarını içeren tertiplerde yer alan ödenekleri aşmayacak
sayı ve/veya süreyle istihdam edebilirler. Bu işçilerle ilgili toplu iş
sözleşmelerinden doğacak yükümlülükler, ihbar ve kıdem tazminatı ödemeleri,
asgari ücret ve sigorta prim artışı nedeniyle meydana gelecek ödenek
noksanlıkları Maliye Bakanlığı bütçesinin “Personel Giderlerini Karşılama
Ödeneği” ile “Yedek Ödenek” tertiplerinde yer alan ödeneklerden aktarma
yapılmak suretiyle karşılanabilir. Bu fıkrada belirtilen ekonomik kodlara bu
durumlar dışında (söz konusu ekonomik kodlar arasındaki aktarmalar ile bu
kodlar için birimler arası aktarmalar hariç) hiçbir şekilde ödenek aktarması
yapılamayacağı gibi bütçenin başka tertiplerinden işçi ücreti ve fazla süreli
çalışma ve/veya fazla çalışma ücreti de ödenemez. Bu fıkradaki ödenek
aktarmasına ilişkin kısıtlamalar, kendi bütçe tertiplerinden aktarma yapılması
koşuluyla TÜBİTAK için uygulanmaz.
(4) 5018 sayılı Kanuna ekli (I) ve (II) sayılı
cetvellerde yer alan kamu idarelerinin harcama yetkilileri, sürekli işçiler ile
5620 sayılı Kanuna göre çalıştıracakları geçici işçilerin fazla çalışmaları
karşılığı öngörülen ödeneğe göre iş programlarını yapmak, bu ödeneği aşacak
şekilde fazla süreli çalışma ve/veya fazla çalışma yaptırmamak ve ertesi yıla
fazla süreli çalışma ve/veya fazla çalışmadan dolayı borç bıraktırmamakla
yükümlüdürler. Deprem, yangın, su baskını, yer kayması, kaya düşmesi, çığ ve
benzeri afetler nedeniyle yürürlüğe konulacak Bakanlar Kurulu kararları
uyarınca yaptırılacak fazla çalışmalar ile fazla çalışma ücret ödemelerine
ilişkin ilama bağlı borçlar için yapılacak aktarmalar hariç fazla süreli
çalışma ve/veya fazla çalışma ücret ödemeleri için hiçbir şekilde ödenek
aktarması yapılamaz. 
(5) Genel bütçe kapsamındaki kamu idareleri ile özel
bütçeli idareler tarafından uluslararası anlaşma, kanun ve kararnameler gereği
üye olunan uluslararası kuruluşlar dışındaki uluslararası kuruluşlara, gerekli
ödeneğin temini hususunda Maliye Bakanlığının uygun görüşü alınmadan üye
olunamaz ve katılma payı ile üyelik aidatı adı altında herhangi bir ödeme
yapılamaz.
(6) Ekonomi Bakanlığı ve Hazine Müsteşarlığının
uluslararası anlaşma, kanun ve kararnamelerle Türkiye Cumhuriyeti adına üye
olduğu uluslararası kuruluşlara ilişkin işlemlerine (katılma payı ödemeleri
dâhil) beşinci fıkra hükmü uygulanmaz.
(7) Merkezi yönetim kapsamındaki kamu idarelerince
işletilen eğitim ve dinlenme tesisi, misafirhane, çocuk bakımevi, kreş, spor
tesisi ve benzeri sosyal tesislerin giderleri, münhasıran bu tesislerin işletilmesinden
elde edilen gelirlerden karşılanır. Bu yerlerde, merkezi yönetim bütçesi ile
döner sermaye ve fonlardan ücret ödenmek üzere 2016 yılında ilk defa istihdam
edilecek yeni personel görevlendirilmez.
BAŞKAN
– 8’inci madde üzerinde grupları adına ilk söz, Milliyetçi Hareket Partisi
Grubu adına Adana Milletvekili Mevlüt Karakaya’ya aittir. 
Sayın
Karakaya, buyurun. (MHP sıralarından alkışlar) 
Süreniz
on dakikadır. 
MHP
GRUBU ADINA MEVLÜT KARAKAYA (Adana) – Sayın Başkan, değerli milletvekilleri;
2016 Yılı Bütçe Kanunu Tasarısı’nın başlığı “Mali kontrole ilişkin hükümler”
olan 8’inci maddesiyle ilgili Milliyetçi Hareket Partisi adına söz almış
bulunuyorum. Hepinizi saygılarımla selamlıyorum. 
Madde
toplam 7 fıkradan oluşmakta ve bu maddede, geçici hizmet karşılığı ödemelere
ilişkin, yine (T) cetvelinde yer alan taşıtların satın alınmasına ilişkin,
işçilerin bütçede öngörülen fazla çalışmalarının düzenlenmesine ilişkin,
uluslararası kuruluşların üye aidatlarına ilişkin, yine, sosyal
tesislerde çalıştırılacak personel istihdamına ilişkin bazı düzenleme ve usuller
getirilmektedir. Bu maddede yer alan hususların geçmiş yıllarda da farklı
başlıklarda yer aldığını görüyoruz; kimisi geçici işçi çalıştırmayla ilgili,
kimisi taşıt alımıyla ilgili başlıklarda yer almış. 
Şimdi,
buradan anlayacağımız şu ki bu “Mali kontrole ilişkin hükümler” başlığı
altında, bütçe büyüklüğü içerisinde belki çok fazla ağırlığı da olmayan, mali
kontrolle de alakası bulunmayan, esas itibarıyla harcama yetkisi verilmiş bazı
kalemleri görüyoruz. 
Yine,
gerek eski Muhasebei Umumiye Kanunu’nda gerekse 5018 sayılı Kamu Malî Yönetimi
ve Kontrol Kanunu’nda, aslında bir harcamanın gerçekleştirilebilmesi için ya
ilgili kanunda yetki verilmesi ya da taahhüt işlerinde olduğu gibi, ilgili
mevzuata istinaden hazırlanmış olan sözleşmelerde yer verilmesi gerekiyordu. Bu
uygulamanın öncelikle genel usul ve esaslara aykırı olduğunu ifade etmek
istiyorum.
Değerli
milletvekilleri, 5018 sayılı Kamu Malî Yönetimi ve Kontrol Yasası’nı çıkardık.
Bu yasa, kamu mali yönetimi açısından bakıldığında bir mali reform olarak ifade
edildi. Aslında, bu yasanın tasarısı 57’nci Hükûmet döneminde hazırlanmıştı.
Milliyetçi Hareket Partisi olarak biz, bu yasa tasarısının hazırlanmasında
katkı verdik ancak bu yasanın denetim kısmıyla ilgili bazı katılmadığımız
yanları da vardı. Fakat, yasa çok hızlı bir şekilde, 2003 yılında gündeme
alındı ve yasalaştırıldı. Denetimle ilgili çekincelerimizin de hâlâ olduğunu
ifade edebilirim. Ki o dönemlerde, tasarının hazırlandığı dönemlerde
biliyorsunuz Amerika Birleşik Devletleri’nde “Enron”, “dot-com”, “WorldCom”
adlarıyla ifade edilen ve dünyanın birçok yerinde yankı uyandıran skandallar
olmuştu, bağımsız denetim skandalları olmuştu. 
5018
sayılı Yasa’yla birlikte getirilen denetim sistemine baktığımızda, aslında Kıta
Avrupası hukuk sistemini kabul etmiş olan Türkiye’de ve denetim yapısı, kamu
yönetimi de buna göre şekillenmiş olan ülkemizde, eskiye dayalı kontrol ve
teftiş kurullarını esas alan denetim yapısı, Anglosakson hukuk sistemine uygun
olarak kamu hukukunun olmadığı bir kamu yönetimi anlayışıyla yöneticiye bağlı
iç denetçi ve paraya dayalı dış denetim yapısına dönüştürüldü. Şu anda kamudaki
dış denetimin Sayıştay denetimiyle yapıldığını ifade edebiliriz. Ancak geçen
ay, ocak ayında yine -bir torba kanun içerisinde- buradan bir yasa geçti.
Borsada işlem gören, kamu hissesi yüzde 50’nin altında olan şirketlerde ve
bağlı ortaklıklarda bağımsız denetim şirketleri tarafından hazırlanmış olan
denetim raporları esas alınarak Sayıştayın denetim raporu hazırlayacağı
şeklinde çıkan yasanın dışarıdaki yansıması şöyle: “Sayıştay devre dışı
bırakılıyor, dev şirketler denetimden kaçırılıyor.” diye kamuoyuna anlatıldı.
Amerika Birleşik Devletleri, biraz önceki söylediğim skandallardan sonra
denetim yapısını değiştirdi ve ciddi kısıtlamalar getirdi, kamu gözetimini
devreye soktu. 
Değerli milletvekilleri, 5018 sayılı Yasa’ya
baktığımızda, şu anda üzerinde konuştuğum, adı o şekilde belirtilmiş olan yani
“mali kontrol” olarak ifade edilen kavramın tanımını görüyoruz: “Kamu
kaynaklarının belirlenmiş amaçlar doğrultusunda ilgili mevzuatla belirlenen
kurallara uygun, etkili, verimli ve ekonomik bir şekilde kullanılmasını
sağlamak için oluşturulan kontrol sistemi ile kurumsal yapı, yöntem ve
süreçleri ifade eder.” diyor. Ama maddenin içerisine baktığımızda, bu tanımla
zerre bir alakasının olmadığını görüyoruz.
Yani mali disiplin, biliyorsunuz, tabii ki önemli. Niye
önemli? Makroekonomik istikrar açısından önemli, para politikalarının
etkinliğinin sağlanması açısından önemli, kaynak dağılımındaki etkinlik açısından
önemli, uluslararası ekonomik çevrelerin bakış açısından önemli. Yani, aslında,
tabii, bu, mali disiplinle de doğrudan alakalı. Mali disiplin mali reformla
oluyor. Mali reform mali kurallarla mümkün olabiliyor. Bu kurallar da eğer
uygulanıyorsa ve bu uygulamalar denetlenebiliyorsa, işte o zaman hayata
geçirilebiliyorsa bir anlam ifade ediyor.
Doğru bilginin anlamı ya da doğru bilgi nedir
dediğimizde, usulüne uygun, standartlarına uygun, denetlenmiş bilgi demektir.
Peki, Hükûmet yıllardır mali reformdan bahsediyor, gören olmadı, getirdiği
kurallara da zaten kendisi uymuyor. AKP hükûmetlerinin en karakteristik
özellikleri, kontrol ve özellikle de denetimden kaçma özellikleridir. AKP
iktidarları, kendilerini denetimsizleştirmek için aslında denetimi iktidarsızlaştırmışlardır.
Yasama denetimi işte burada. Soru önergelerine, araştırma önergelerine,
gensorulara ne kadar cevap verebiliyorlar, hepimiz birlikte yaşıyoruz. Örneğin,
et fiyatlarıyla ilgili bir araştırma önergesi getirdiğimizde, burada, iktidar
partisi yetkilileri, sözcüleri, bunları boş iş olarak görmüşler, araştırmaya
dahi değer bulmamışlardır. Yargıya bakış ve yargının hâli ortada. Kamu
idarelerinin denetiminde Sayıştay devre dışı bırakıldı. 1996 yılından bu yana
performans denetimi yapan Sayıştay, özellikle 5018 sayılı Yasa’yla birlikte,
performans denetimini sadece yüzeysel olarak yapan bir kurum hâline getirildi.
Sayıştay raporlarında artık standartlığı görüyoruz, standart bir şekilde
yazılmış, önümüze konulan raporlar üzerinden biz burada bütçe hakkını ve
denetim hakkını kullanmaya çalışıyoruz. 
Değerli
milletvekilleri, tabii, 5018 sayılı Yasa’da çok güzel şeyler var; 62 tane
yönetmelik çıkarılmış, esas, usul, rehber birçok şey yayımlanmış, standartlar
belirlenmiş -iç denetim standartları- iç denetçi kadroları verilmiş -Maliye
Bakanımız da burada- ama verilen iç denetçi kadrolarının, 2 bin küsur kadronun
yüzde 47’si kullanılmış, yüzde 53’ü kullanılmamış, iç denetim yapılmıyor. 5018
sayılı Yasa’yla birlikte -“reform” diyoruz ama- yaptığınız tek bir şey var;
kamu idarelerini de denetimden uzaklaştırmak oldu. 
Yine,
çok önemli bir konu: Kamu-özel ortaklığıyla ilgili projelere ilişkin hazine
garantisi ve borç üstlenimleriyle ilgili husus da mali disiplini bozma
açısından önemli bir sorun olarak karşımıza geliyor. Biliyorsunuz, geçmişte de
benzer “finanslama modelleri” adı altında bu tür uygulamalar yapıldı, bu millet
bunun bedelini ağır ödedi; hatta daha eskilere gidersek Osmanlı’da da benzer
şeyler yapıldı ve Düyun-ı Umumiye’yle sonuçlandı. 
Ben
hepinizi tekrar saygılarımla selamlıyorum, bu bütçenin hayırlı uğurlu olmasını
diliyorum ancak bu bütçenin bu milletin sorunlarına çözüm olmayacağını da ifade
ederek bütçenin karşısında olduğumuzu da ifade etmek istiyorum. (MHP
sıralarından alkışlar)
BAŞKAN
– Teşekkürler Sayın Karakaya.
Şimdi,
söz sırası Halkların Demokratik Partisi Grubu adına Batman Milletvekili Saadet
Becerekli’ye aittir. 
Sayın
Becerekli, buyurun. (HDP sıralarından alkışlar)
HDP
GRUBU ADINA SAADET BECEREKLİ (Batman) – Sayın Başkan, değerli milletvekilleri;
hepinizi saygıyla selamlıyorum. Bugün görüşülmekte olan 2016 bütçe tasarısı
üzerine partimiz adına görüşlerimizi ifade edeceğim. 
Kurumlara
ayrılan bütçeler, yasayla ve mevzuatla belirlenen kalemlerin yanında, toplumsal
hayattaki denkliklerin, toplumsal hiyerarşinin nasıl oluştuğuna dair izler de
taşır. Bütçe kullanımının adil olmaması, kurumsal demokratikleşmenin
sağlanmaması, adil bölüşüm çıtasını yükseltecek ve köklü demokratikleşmeyi
sağlayacak yargı düzenlemelerinin yapılmaması, her geçen gün denetimi zorlaşan
yasama faaliyetleri, kuvvetler ayrılığının silikleştirilmesi, bir bütün olarak
halklar aleyhine ve egemenler lehine toplumsal bir düzen şekillendirmektedir.
İnsanlarımızın her geçen gün daha da yoksullaştığına ve adaletsizliğin her geçen
gün toplumu daha fazla çürüttüğüne şahitlik etmekteyiz. 
Orta
Doğu’da yaşanan savaşlar nedeniyle, büyük çoğunluğu Suriye’den gelen
milyonlarca insan, Türkiye üzerinden bulabildikleri bütün yollardan Avrupa’ya
geçmek istemektedirler. Bu zorlu göç yolculuklarında yüzlerce insan Avrupa’ya
gitmeye çalışırken yaşamını yitirmiş ve yitirmeye devam etmektedir. Bunun
yanında, Avrupa’ya geçmek isterken yakalanan göçmen sayısı, Suriye’deki iç
savaş ve devamında gerçekleşen vekâlet savaşından sonra yıllara göre artış
göstermiştir. 2011 yılında göç yollarında yakalandığı belirtilen kişi sayısı
549’ken 2012 yılına geldiğimizde bu sayı yaklaşık 5 kat, 2013’te 16 kat,
2014’te ise yaklaşık 30 kat artmıştır. Rakamların soğukluğu, göç yollarında
içine düşülen suyun soğukluğuna yaklaşmasa da bir insanlık trajedisi, tarihin
bu kesitinde, gözümüzün tam da önünde yaşanmaktadır. Bu trajedilere bir de
devletlerin kendi sistemlerini ve yaşam standartlarını korumak adına
giriştikleri kirli pazarlıklar da eklenince göç yollarında yaşamlar, tarihin
karanlığına itilen hayatlar hepimizin hafızasına işlenmektedir. Aylan Kurdi
şahsında, yaşamını yitiren bütün göçmenleri, zorla göç ettirilen bütün
insanları saygıyla anıyorum. 
İnsanların
göç yollarında olması, sadece bir Avrupa hayalî olarak ifade edilemeyecek kadar
önemlidir. Bu nedenle, göç ve göçmen politikaları mutlaka evrensel insani
değerlere göre gözden geçirilip revize edilmelidir. Barınma, sağlık ve eğitim
hakkı şeklî düzenlemelerle değil, gerçek evrensel hukuk bağlamında düzenlenmek
durumundadır. Bu bağlamda, belki de yapılması gereken en önemli şey barışçıl
bir dış politikanın hayata geçirilmesidir. 
Sayın
Başkan, değerli milletvekilleri; Kürt coğrafyasını 4 ayrı parçaya bölen ve
coğrafyada tarihî savaş çizgisini oluşturan Sykes-Picot Anlaşması’nın 100’üncü
yılındayız. Coğrafyamızdaki halkların iradesi dışında çizilen sınırlar
halklarımız arasında hükmü olmayan ancak sistemsel ayrılığı yaratan bir sonuç
doğurmuştur. Halklar arasında çizilen bu yapay sınırların yaratacağı etkiler 1921
Anayasası’nda öngörülmüş ve Kürt halkının Osmanlı’dan bu yana var olan özerk
yapısı anayasal güvenceye kavuşturulmuştu ancak 1924 Anayasası coğrafyanın
çoğulcu yapısını yok sayan ve bu yapay sınırları tanımayan bir bakış açısıyla
oluşturulmuştur. İşte içeride ve dışarıda savaş politikasının ortaya çıkışı
coğrafyamızdaki çoğulculuğun reddiyle başlamaktadır. Bugün, Kutülamare’deki
birlikteliği örnek verenlerin Kutülamare’den sadece on altı gün sonra imzalanan
Sykes-Picot Anlaşması ve devamında ortaya çıkan tarihsel savaş çizgisine sahip
çıkmaları barışçıl politika sahibi olmak değildir. 
Cumhuriyetin
kuruluşundan günümüze kronikleşen sorunların çözülmemesinin faturası bugün
Türkiye halklarının tamamına kesilmiş durumdadır. Başta Kürt sorunu olmak üzere
sistemsel hataların devamında ortaya çıkan sonuçlar hâlen neden ve gerekçe
olarak kullanılmaya devam edilmektedir. Kürt halkının varlığının inkârı 29
isyanın ortaya çıkmasına sebep olmuştur. Son kırk yıldır yaşanan çatışmalı
süreçte 50 binden fazla insan yaşamını yitirmiştir. Tüm bu çatışmalı sürecin
sonlandırılması ve Kürt sorununun Türkiye'nin demokratikleştirilmesi bağlamında
çözümü için Sayın Abdullah Öcalan ile devlet heyeti arasında başlayan
görüşmeler doksan üç yıllık cumhuriyetin köklü demokratikleşmesi için şimdiye
kadarki en büyük fırsattı. Yaklaşık üç yıl boyunca devam eden görüşmelerin
oturduğu temel eksen, sorunların Türkiye’nin demokratikleşmesi temelinde
çözümüdür. Bu bağlamda, etkisi tüm halklarımızı etkileyecek olan bu sürecin
heba edilmemesi için Hükûmete defalarca uyarılarda bulunduk. Ancak, tüm
uyarılarımıza rağmen, Sayın Öcalan’la yapılan görüşmelerin müzakere aşamasına
geçmeden kesilmesi, Dolmabahçe mutabakatının yok sayılması ve halka yönelik
katliam girişimleri bir sonuç olarak hendek ve barikatları karşımıza
çıkarmıştır. Varto’da, Silvan’da, Derik’te, Silopi’de, Cizre’de, Sur’da ağır
vahşet uygulanmış ve şehirler yakılmış. Cizre’de yaralı ve sivillerin isim isim
bilgileri Hükûmete ve kamuoyuyla paylaşılmasına rağmen, vahşi şekilde katledilerek
cenazeleri tanınmaz hâle getirilmiştir. Yürürlükteki bu katliam ve savaş
politikalarını uygulayanlar karşısında her zaman barış çağrımız devam
edecektir. Gelinen aşamada, var olan sorunların çözümü, hendek ve barikatların
kaldırılması, kamu güvenliğinin tesisi ancak anlamlı bir müzakere sürecinin
gerçekleşmesinden geçmektedir. 
Kamu
güvenliğinin en maliyetsiz yolu barıştır. Hükûmetin savaş çizgisindeki ısrarı,
onu ardılı olduğu hükûmetlerle aynı noktaya getirmiştir. Hükûmet bugün artık,
1984’ten itibaren kendisinden önceki 5 Cumhurbaşkanı, 10 Başbakan, 10
Genelkurmay Başkanı, 7 MİT Müsteşarı, 15 Emniyet Genel Müdürü ve 6 olağanüstü
hâl valisiyle aynı noktaya gelmiştir. Bu, açıkçası çözümsüzlüğün kısa bir özeti
gibidir. 26 sınır ötesi kara, yüzlerce hava operasyonları, 1987-2003 arasında
bölgede on altı yıl boyunca uygulanan OHAL, JİTEM, Hizbullah gibi özel savaş
araçları, sayısı 85 bini bulan korucu ordusu ve sayısı 10 bini aşan bir özel
harekât timiyle kimler gelmiş kimler geçmiştir ancak Kürt sorununu bu savaş
çizgisiyle çözememiştir ve eski Genelkurmay Başkanı Başbuğ’un 5 kez “Bitirdik.”
dediği bu savaşta 50 binden fazla kişi hayatını kaybetmiş ve ülke ekonomisi ise
500 milyar dolarlık bir kayba uğramıştır. Kürt sorununun kansız ve maliyetsiz
olan diyalog ve müzakere yoluyla çözülmesi, 2013’te, Amed “Nevroz”unda Sayın
Öcalan’ın mektubunun okunmasıyla başlayan sürece kadar denenmemişti. Tarihsel
bir fırsat olarak karşımıza çıkan bu sürecin bir anda rafa kaldırılması,
Dolmabahçe mutabakatının reddedilmesi ve Kürt sorununun çözümünde geçmişin
iflas etmiş güvenlikçi politikalarının hayata geçirilmesi, her yeni gün ölüm
haberleriyle karşılaştığımız bir ülke gerçekliğini beraberinde getirdi.
Komşumuz Suriye’nin içerisinde bulunduğu durumu iyi analiz ederek itildiğimiz
iç savaş tehlikesinden sıyrılmanın yolunun bulmalıyız.
Bugün
bu Meclis çatısı altında olan bizlerin, hamasi söz ve yersiz sataşmalar, gerçek
sorunların tarihselliğine ve derinliğine denk gelmeyen tutum içerisinde olması
halk iradesinin etkisizleştirilmesine neden olmaktadır. Siyasi kurumun itibar
yitirmesi, siyasi elit yaratan mekanizmaları ortaya çıkarmaktadır. Rasyonel
olması gereken yapıların siyasi elitleşmesi, nerede kesişeceği belli olmayan
çizgilerin ilkesiz birlikteliği ve daha birçok şey, 12 Eylül darbe anayasasının
yarattığı yozlaşma ve demokratikleşmeme sorunudur. Yeni anayasa iddiası taşıyan
siyasi iktidarın, bugün darbe anayasasını 12 Eylülden bile daha fazla
sahiplenmesi siyasi iktidar şahsında bir araya gelen İslami mücadele geleneğine
de vurulmuş en büyük darbedir. Tarih önümüze koymuştur ki Türkiye’nin sorunu
bir demokratikleşme sorunudur. Tamamıyla demokratikleşmeyen bir Türkiye Kürt
sorununu çözemez, tamamıyla demokratikleşmeyen bir Türkiye Alevi sorununu
çözemez, demokratikleşmeyen bir Türkiye’de adalet tesis edilemez. 
Bir
bütün olarak halklarımızın özgürlüğü ve eşit birlikteliğinin sağlanması, örülen
yapay sınırların ve duvarların anlamsızlaşması köklü bir demokratikleşmeyle
mümkündür. Bunun sağlayıcısı da demokratik bir anayasadır. Esasen, kamu
güvenliğini sağlayacak olan tek şey özgürlüklerin ve hakların anayasal
güvenceye alınmasıdır. 
Bu
duygu ve düşüncelerle, Parlamentoda bulunan siz değerli milletvekillerini
şahsım ve partim adına bir kez daha saygıyla selamlıyorum. (HDP sıralarından
alkışlar) 
BAŞKAN
– Teşekkür ediyorum.
Şimdi,
gruplar adına üçüncü konuşmacı Cumhuriyet Halk Partisi Grubu adına Malatya
Milletvekili Veli Ağbaba olacaktır. 
Sayın
Ağbaba, buyurun. (CHP sıralarından alkışlar) 
CHP
GRUBU ADINA VELİ AĞBABA (Malatya) – Sayın Başkan, değerli milletvekilleri; ben
de hepinizi saygıyla sevgiyle selamlıyorum. 
Tabii,
bütçeyle ilgili rakamlar çok konuşuldu; ben, bütçe dışında, rakamlar dışında
birkaç konuyu sizlerle paylaşmak istiyorum. 
Değerli
arkadaşlar, öncelikle AKP Grubunu parti olarak kutlamak istediğimi belirtmek
istiyorum. Niye kutluyorum? Çünkü AKP, gelmiş geçmiş, şimdiye kadar, belki
dünyada örneği olmayan algı yaratmayı becerebilen bir parti; kadrolarıyla
birlikte, gazetecisi, yazarı çizeriyle beraber bazen siyaha beyaz, bazen beyaza
siyah deme becerisine sahip. 
Değerli
arkadaşlar, bunu anlatırken bir ekip kurulmuş, bu ekipte herkes var,
milletvekili var, gazeteci var, düşünce kuruluşu yöneticisi var, unvanında
profesör yazanlar var, dönek solcular var, jöleliden İngiliz anahtarına
-İngiliz anahtarının ne olduğunu bilirsiniz- İngiliz anahtarları var, kiralık
kalemler var; geniş bir kadro. Bu kadro, bu ekip şefleri ne derse onu
tekrarlıyor. Bu kadro, reisin başkanlığında her şeye karar veriyor. Bu kadro,
sizin eseriniz değerli arkadaşlar. Ve bu kadronun bir eseri daha var ki onunla
da övünmelisiniz. Bakın, bu kadronun yani AKP’nin yani sizlerin vatanseveriniz
Sedat Peker, hayırseveriniz Rıza Sarraf. (CHP sıralarından alkışlar) Bu resme
iyi bakın, bu, sizin hayırseveriniz Rıza Sarraf. Vatanseveriniz Sedat Peker,
hayırseveriniz Rıza Sarraf. 
Değerli
arkadaşlar, kimin terörist olduğuna bu kadro karar veriyor. Kimin ne zaman
vatansever olduğuna da bu kadro karar veriyor. Bakın, hatırlayın, belki… Kimler
terörist olmuş bu kadro tarafından, kimler terörist ilan edilmiş bir
hatırlayalım: 
Değerli
arkadaşlar, bu kadronun teröristbaşı, terör örgütünün başı kimdi? İlker Başbuğ.
Bu İlker Başbuğ ağırlaştırılmış müebbet hapse mahkûm olmuştu. Bu gördüğünüz,
şimdi yüzüne bakarken utandığınız bu İlker Başbuğ’a iyi bakın, terör örgütü
lideri olarak ceza yedi, yargılandı. 
Yine,
bir terörist var ki o da -bu ara ekranlarda çok çıkıyor- eski Emniyet Müdürü
Hanefi Avcı. Dikkatlice bakın, o size bakıyor çünkü. 
Değerli
arkadaşlar, yine bir kanser hastası var ki Türkiye’nin gelmiş geçmiş en çağdaş,
en başarılı sivil toplum yöneticisi; bu da Türkân Saylan değerli arkadaşlar.
(CHP sıralarından alkışlar) Bir kanser hastasını terör örgütü üyesi olarak ilan
ettiniz. 
Yine,
bakın bugünlerde, gazeteci Nedim Şener… Nedim Şener de geçmişte sizin terörist
ilan ettiğiniz insanlardan biriydi. 
Bir
bakın, bazen burada karşılaşırsınız, bazen Meclis kürsülerinde, sıralarında
karşılaşırsınız, bakarken gözlerinizi kaçırmayın, eğer kaçırırsanız, ben burada
resimlerini, Mustafa Balbay’ın ve Tuncay Özkan’ın resimlerini size göstermek
istiyorum. 
Bakın,
bu bir diğer terörist, bu da yüzü kanlı terörist Ahmet Şık değerli arkadaşlar. 
Yine,
bakın bunlar da darbeci teröristler. Darbeci teröristler, burada milyonlarca terörist
var. Bunlar da Gezi eylemlerindeki, dünyanın gelmiş geçmiş en barışçıl, en
şanlı eylemini yapan Gezi’deki gençler. Bunlar, son dönemde yaratmış olduğunuz
teröristler. 
Birisi
daha var ki ismi Beyaz’dı, rengi de beyaz oldu sayenizde, korkusundan tir tir
titredi, yaptığı programda, sadece barış isteyen Ayşe Öğretmene destek verdiği
için, Beyaz dışında, stüdyo konukları, ayrıca, ta o programı izleyenler dâhil
terör örgütü yöneticisi olarak yargılandı. 
Yine,
bakın “Çocuklar ölmesin, maça gelsin.” diyen bir terör grubu daha. Bu da takım,
bu da terör grubu. 
Yine,
bakın arkadaşlar, şu serbest, bu yasak. Bakın, bu serbest. Maçlarda bunu yapmak
serbest ama şu yasak. Bu da Deniz Naki, son model terörist. 
Ha,
değerli arkadaşlar, bir terör grubu daha buldum size, o da geçtiğimiz hafta,
şunlara bakın, ellerinde silahlar, uzun namlulu toplar tüfekler, bunlar da
Artvinli, Karadenizli teröristler. Bunlar da yöresel terörist değerli
arkadaşlar. (CHP sıralarından alkışlar) 
Bakın,
değerli arkadaşlar, dün Sayın Elitaş, hani, hayır yapmış diye, bağış yapmış
diye, terör örgütüne, paralel terör örgütüne bağış yapmış diye suçladı ya -muhtemelen-
buradan soruyorum size, Kayseri’ye, AKP’ye: Acaba, dün Fethullah terör örgütüne
yardım eden Boydak ailesi -lütfen, soruyorum- AKP’ye yardım etti mi etmedi mi?
Yardım etti mi etmedi mi? İstikbalden, Boydak grubundan AKP, 2002’den beri para
aldı mı almadı mı bunu merak ediyorum, cevabını bekliyorum. Bakın, bir terörist
daha arkadaşlar, bu da Boydak grubunun teröristi. 
Değerli
arkadaşlar, yeteneklisiniz, kutluyorum, yeteneklisiniz. Bakın, siz, bir
zamanlar resmî yayın organınız… 
BAŞKAN
– Sayın Ağbaba, herkesi terörist ilan ediyorsun bu kürsüde, öyle şey olur mu? 
VELİ
AĞBABA (Devamla) – Evet, ne yapayım? AKP yapıyor, ben değil. 
Altından
ismi okunacak şekilde Zaman gazetesini alıp geziyordunuz ya… Bakın,
Cumhurbaşkanı ödül alıyor. Kim veriyor? Terör örgütü üyesi veriyor. Kim? Ekrem
Dumanlı. Kime vermiş? Başbakana. Şimdi ne? Bu da terör örgütünün yayın organı. 
Değerli
arkadaşlar, bu konuda mahirsiniz, ustasınız. Bu konuda hakkınızı yememek lazım.
Bakın “Benim başörtülü bacılarıma saldırıldı.” sözü var ya o Kabataş’ta,
alçakça bir iftira, bir yalandı ama şimdi gerçek olan bir görüntü var, bakın da
utanın! 
Bakın,
bu gerçek ama bu gerçek, bu montaj falan değil, bu Elif Çakır’ın röportajı
değil, bu canlı çekilmiş bir resim. Buna bakın, şu resimlere bakın, şuna bakın,
bakın, bakın, siz de bakın, siz de bakın arkadaşlar. 
ŞAHİN
TİN (Denizli) – Ne dediğini anlamıyoruz!
VELİ
AĞBABA (Devamla) – Kafan kalın olabilir, kafan kalın. 
Bakın,
bir de… 
TÜLAY
KAYNARCA (İstanbul) – Hakaret edemezsiniz! 
BAŞKAN
– Sayın Ağbaba, lütfen… 
VELİ
AĞBABA (Devamla) – Önce onu uyaracaksınız…
TÜLAY
KAYNARCA (İstanbul) – Böyle bir şey yok! 
BAŞKAN
- Sayın Ağbaba, bir saniye…
VELİ
AĞBABA (Devamla) – Önce onu uyaracaksın. 
BAŞKAN
– Sayın Ağbaba, kaba ve yaralayıcı dil kullanamazsınız. 
VELİ
AĞBABA (Devamla) – Önce o terbiyesizlik yapmayacak, ahlaksızlık yapmayacak. 
BAŞKAN
– Böyle temiz bir dille konuşmaya sizi davet ediyorum. 
VELİ
AĞBABA (Devamla) – Terbiyesizlik yapıyor. Önce onu uyaracaksın Sayın Başkan. 
Terbiyesizlik
yapmayacak. Ne dediğine bakın, ne söylediğine bakın. 
BAŞKAN
– Bakın, siz de temiz bir dille konuşmak zorundasınız. 
VELİ
AĞBABA (Devamla) – Değerli arkadaşlar, bakın, bir de… 
BAŞKAN
– Sayın Ağbaba, istirham ediyorum, lütfen ve konuya da dönmenizi istirham
ediyorum.
VELİ
AĞBABA (Devamla) – Oraya söyleyin. 
BAŞKAN
- Bu şekilde herkesi itham ederek konuşma sürdürülemez. 
VELİ
AĞBABA (Devamla) – Bir de aday teröristleri var yani stajyer teröristleri var,
aday teröristler. Hani aday öğretmen var ya, bir de aday teröristler! Onlar
kim? Geçmişte alkışladığınız, ayakta alkışladığınız. Kimmiş bu? Sayın Abdullah
Gül, Sayın Abdullah Gül. 
ÖZGÜR
ÖZEL (Manisa) – Stajyer, stajyer! 
VELİ
AĞBABA (Devamla) – Bu ne yapıyor? Şu anda Kayseri’de staj yapıyor. Bir yıl
sonra Reis emrederse bu da stajını bitirip terörist olacak. (CHP sıralarından
alkışlar) 
Bakın,
iyi bakın... 
BAŞKAN
– Sayın Ağbaba, lütfen kişilerle ilgili ifadeler kullanırken kimseyi itham
etmeden, ilzam etmeden yaralayıcı sözlerden men ediyorum sizi. Lütfen… 
VELİ
AĞBABA (Devamla) – Değerli arkadaşlar, onur kırıcı bir şey kullanmıyorum. 
Bakın,
Sayın Bülent Arınç; bu da aday, bu da stajyer terör örgütü üyesi olmaya aday.
Ben yapmıyorum. Bakın, bir başkası da bu, arkadaşlar. 
Değerli
arkadaşlar, bakın, bu iş, yarın buradaki grupta bulunanlar… Çünkü geçen yıl,
geçen dönem konuşuyordum gülüyorlardı bana. Arka sıralarda oturan bir
milletvekili şu anda cezaevinde terör örgütü üyesi olarak, yöneticisi olarak
yatıyor. Siz de kendinize dikkat edin. Buna karşı çıkmazsanız, her muhalifin
terörist ilan edilmesine bir şey demezseniz, bir gün siz de terör örgütü üyesi
olabilirsiniz.
Değerli
arkadaşlar, bakın, bir de şu son dönemle ilgili birkaç şeyi sizlerle paylaşmak
istiyorum. Bugün Türkiye’de son yedi ayda yaşananlar bir başka ülkede yaşanmış
olsaydı, örneğin Gine’de, örneğin bir başka Afrika ülkesinde yaşanmış olsaydı
en az 20 hükûmet istifa ederdi. Bakın, Türkiye’nin her yanında bombalar
patlıyor; Suruç’ta 33 kişi, Ankara’da 29 kişi, 104 kişi, Sultanahmet’te 12 kişi
canlı bombalarla katledildi. Kimin canlı bombaları, kimin beslediği… Suruç,
Ankara birinci katliam ve Sultanahmet katliamı; bizim tespitimiz, dünyanın tespiti,
AKP’nin sırtını sıvazladığı, zaman zaman okşadığı, “öfkeli gençler” dediği,
sınır kapılarını açtığı, bu topraklara gelmiş geçmiş en cani IŞİD terör örgütü
tarafından bu insanlar katledildi. Ne denildi Ankara katliamından sonra?
“Sorumluluk bizim değil, güvenlikte zafiyet yok.” Ne denildi 29 insanın
katlinden sonra? “Güvenlik zafiyeti yok.” 12 kişi katledildi; “Zafiyet yok”.
Değerli
arkadaşlar, zafiyet olabilmesi için kaç kişinin ölmesi gerekiyor, merak
ediyorum. Dünyanın hangi ülkesinde olursa olsun, bu katliamlarda bir siyasetçi
sorumluluk sahibi olur, öder. Bakın, ne diyorsunuz; övünüyorsunuz, diyorsunuz
ki: “Üçüncü köprüyü biz yaptık.” Evet, “Havaalanını biz yapıyoruz.”
Arkadaşlar,
bu kadar katliam oluyor onları başka ülkelerdekiler mi yapıyor? Nasıl ki bu iyi
işlerin sorumluluğunu üstleniyorsanız, yapılan katliamların da sorumluluğunu
üstlenmelisiniz. Bu nedenle, sorumlu bir milletvekili olarak bir çağrı yapmak
istiyorum. Hükûmet yönetemiyor, istifa edin. Bu kadar insanın katledilmesine
göz yuman, görmezden gelen, katilleri besleyen Hükûmeti istifaya davet ettiğimi
belirtmek istiyorum.
Yine,
güneydoğuda askerler, polisler şehit oluyor. 300’e yakın insan şehit oldu.
Kimin sayesinde? Sizin sayenizde. Geçmişte bunların yuvalanmasına, ağır
silahları götürmelerine izin verdiniz. Şimdi izliyorsunuz. 
Değerli
arkadaşlar, buradan bir suç duyurusu da yapacağımızı söylemek istiyorum. AKP
terör örgütünün gelişmesine, yerleşmesine destek vermiştir Bu konuda suç
duyurusunda bulanacağımızı belirtmek istiyorum. 
Hepinizi
saygıyla selamlıyorum. (CHP sıralarından alkışlar) 
BÜLENT
TURAN (Çanakkale) – Sayın Başkan…
BAŞKAN
– Sayın Turan…
BÜLENT
TURAN (Çanakkale) – Sayın Başkan, az önce, sayın konuşmacı kürsüdeyken AK PARTİ
Hükûmetinin yanlış algı yarattığını ve Türk milletini yanılttığını ifade
ettiler. Cevap vermek istiyorum. 
BAŞKAN
– Buyurun efendim, iki dakika süre veriyorum, lütfen yeni bir sataşmaya meydan
vermeyelim. (AK PARTİ sıralarından alkışlar) 
V.- SATAŞMALARA İLİŞKİN KONUŞMALAR (Devam)
8.- Çanakkale Milletvekili Bülent Turan’ın,
Malatya Milletvekili Veli Ağbaba’nın 2016 Yılı Merkezi Yönetim Bütçe Kanunu
Tasarısı’nın 8’inci maddesi üzerinde CHP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
BÜLENT
TURAN (Çanakkale) – Sayın Başkan, değerli milletvekilleri; hepinizi saygıyla
selamlıyorum. 
Bütçenin
sonuna geldik. Her partimiz, birçok vekilimiz, vekillik sıfatına yakışır
şekilde, olgun, suhuletle bütçe merkezli konuşmaya devam ediyor. Ancak, bazen,
arada bir sadece uğrayıp giden, söyleyeceğini, hakaretini, polemiğini yapıp
giden vekiller de oluyor. 
NURETTİN
YAŞAR (Kayseri) – Var, var. 
NURETTİN
DEMİR (Muğla) – Görüldüğü gibi, görüldüğü gibi, görüldüğü gibi! 
BÜLENT
TURAN (Devamla) – Gönül ister ki her vekil asgari oranda taşın altına elini
koysun, beraber bütçeyi konuşalım. 
Az
önce, çok talihsiz bir konuşma izledik, çok talihsiz bir konuşma dinledik.
Ancak, değerli arkadaşlar, zerre kadar şikâyetçi değiliz. Biz anlatsak toplum
belki inanmayacak ama herkes kendi gözüyle görüyor, kulağıyla duyuyor; kim
paralelin yanında kim değil, kim terörün yanında kim değil; kim Ergenekon
sanıklarının yargılanma sürecinde hâkimlerin yaptığı yanlışları bugün revize
edip düzeltirken kim buna karşı çıkıyor kim karşı çıkmıyor, bunu görüyor. Biz
şaşırmıyoruz. 
ALİ
ŞEKER (İstanbul) – Komiksiniz, komik! 
BÜLENT
TURAN (Devamla) – Bağırabilirsiniz, hiç önemli değil. 
İBRAHİM
ÖZDİŞ (Adana) – Çok komik oluyorsunuz, çok komik!
BÜLENT
TURAN (Devamla) – Bakın, değerli arkadaşlar, 2 kardeş kavga edip düşman
olabilir. Ancak, 2 düşman kardeş olmuşsa 3’üncü kişinin talimatını biz biliriz.
O yüzden, ben, niçin paralelle kavga ettiğimizi tüm toplumunun takdirine bir
daha sunuyorum. Yargıyla ilgili işlemleri buraya getirip de AK PARTİ’nin
kararıymış gibi sunmanızı da esefle karşılıyorum. 
MEHMET
ERDOĞAN (Muğla) – 2010 referandumunu ben mi yaptım?
BÜLENT
TURAN (Devamla) - Daha sorumlu anlayış bu ülkenin geleceği adına daha
anlamlıdır. Ama aynı şeyleri on dört sene yaptınız, hakaret, iftira, tehdit; zerre
kadar korkmadık, korkmayacağız. Toplum, aynı şeyleri yapıp da farklı şeyler
bekleyenlerin seçimlerde defterini dürdü ve dürecek. 
Hepinizi
saygıyla selamlıyorum. (AK PARTİ sıralarından alkışlar)
BAŞKAN
– Buyurun Sayın Altay. 
ENGİN
ALTAY (İstanbul) – Sayın Başkan, bizce, bu Parlamentodaki bütün sayın
milletvekilleri vekillik sıfatına yakışır hâldedir. Sayın grup başkan vekilinin
ithamı talihsiz olmuştur. Sayın Veli Ağbaba da en az sayın grup başkan
vekilimiz kadar vekillik sıfatını layığıyla taşıyan ve hak eden bir kişidir.
Çok açık bir sataşmadır. Keşke olmasaydı ama oldu. İki dakika söz hakkı doğar
Veli Bey’e. 
BAŞKAN
– Sayın Altay, ben iki dakika söz hakkı vereceğim ama, bakın Sayın Altay…
BÜLENT
TURAN (Çanakkale) – Neden veriyorsunuz Sayın Başkan, fikrimizi söylemeyecek
miyiz? Neler söyledi o da.
MEHMET
METİNER (İstanbul) – Sizin yüzünüzden Meclisi bırakacağız ya!
BAŞKAN
– Sayın milletvekilleri, şimdi bütçeyle alakalı olarak bir insicam oluştu. Her
4 dört siyasi parti grubu da geçmiş teamüllere dayanarak da bir şekilde bir
noktaya taşıdık, artık yüzdük yüzdük kuyruğuna geldik. 
MEHMET
METİNER (İstanbul) – Arkadaşımıza “Kalın kafalı” dedi; o hakaret değil mi?
Ayıptır ya! Vallahi sizin yüzünüzden Genel Kurulu terk edeceğiz.
BAŞKAN
– Burada, Sayın Ağbaba’nın az önceki söylemlerini sizler de duydunuz. Ona karşı
mümkün mertebe sataşmadan birtakım ifadeler kullanmaya çalıştı. Dilerseniz,
bunu bu şekilde bence kapatalım yani bu işi, polemiği uzatmayalım. 
ENGİN
ALTAY (İstanbul) – Tabii, hayhay. Veli Ağbaba yeni bir sataşmaya mahal
vermeyecektir, ancak konuşmasında ben bir hakaret, şahsiyatla uğraşma görmedim.

TÜLAY
KAYNARCA (İstanbul) – “Kalın kafalılar…” Aynen iade etmek lazım. 
MEHMET
METİNER (İstanbul) – “Kalın kafalısın” dedi. Yapma kardeşim ya! Böyle bir şey
olur mu ya!
BAŞKAN
– Şimdi, isim isim vererek herkese yönelik… 
ENGİN
ALTAY (İstanbul) – Hükûmetin kimi terör örgütlerine yardım ve yataklık yaptığı
malumdur. 
BAŞKAN
– Şimdi, isim isim vererek herkese yönelik…
ENGİN
ALTAY (İstanbul) – Biz bu konuda -dediği gibi- zaten suç duyurusunda da
bulunacağız. Ben burada bir şahsiyatla uğraşma görmedim ama sayın grup başkan
vekilinin Sayın Ağbaba’nın şahsiyatıyla uğraştığı çok açık. 
MEHMET
METİNER (İstanbul) – Ya, nasıl milletvekili arkadaşımıza “Kalın kafalı” diye
şey yapar ya?
ENGİN
ALTAY (İstanbul) – Takdir sizin. Sataşmadan Sayın Ağbaba’ya söz hakkı talep
ediyoruz. 
Teşekkür
ederim. 
ŞAHİN
TİN (Denizli) – Sayın Başkan…
MEHMET
METİNER (İstanbul) – Sayın Başkan, bir milletvekili arkadaşımıza nasıl “kalın
kafalı” diye hakaretler edilir ya!
BAŞKAN
– Bir saniye…
Buyurun
Sayın Tin. 
ŞAHİN
TİN (Denizli) – Başkanım, şimdi, biraz önceki hatip “Kafan kalın, anlamazsın.”
dedi. Bana sataşmada bulunmuştur. 
ENGİN
ALTAY (İstanbul) – O da sataşmadır, evet. 
BAŞKAN
– Buyurun Sayın Tin.
İki dakika, önce size söz veriyorum. (AK PARTİ
sıralarından alkışlar)
Yeni
bir sataşmaya meydan vermeyelim. 
9.- Denizli Milletvekili Şahin Tin’in,
Malatya Milletvekili Veli Ağbaba’nın 2016 Yılı Merkezi Yönetim Bütçe Kanunu
Tasarısı’nın 8’inci maddesi üzerinde CHP Grubu adına yaptığı konuşması
sırasında şahsına sataşması nedeniyle konuşması
ŞAHİN
TİN (Denizli) – Sayın Başkan, değerli milletvekilleri; şimdi, biraz önce
“Bunlarla neyi söylemek istiyorsun, neyi belirtmek istiyorsun.” dediğimde,
orada sayın milletvekili, ne yazık ki Meclise, vekilliğine yakışmayacak şekilde
“Kafan kalın, anlamazsın.” diye laf attı. Yani bu bence çok saygısızca bir şey.

BÜLENT TURAN (Çanakkale) – İade et! İade et!
ŞAHİN TİN (Devamla) – Bizim, milletvekilleri olarak,
aslında birbirimize hitabın bu şekilde olmaması gerektiğini düşünüyorum. 
MEHMET METİNER (İstanbul) – Misliyle iade et kardeşim
ya!
ŞAHİN TİN (Devamla) – Çünkü burada herkesi, birbirini,
halkımızı, milletimizi yanıltarak burada herkesi terörist ilan etmiş gibi
göstermek AK PARTİ’nin ya da burada “AK PARTİ dün işte, bunlarla iyiydi, bugün
neden bu şekilde oldu?” diye milleti yanıltmaya çalışmak bence doğru bir şey
değil. Ben şuna inanıyorum, benim dediğim şudur: Eğer bu devletimize,
milletimize hainlik yapan, bölücülük yapan her kimse, dün eğer iyiyse, bugün de
devletimize, milletimize yanlış yapıyorsa biz onun her zaman karşısındayız…
HAYDAR AKAR (Kocaeli) – Ya bu Hükûmet yapıyorsa ne
yapacağız? Aynı şey değil mi?
ŞAHİN TİM (Devamla) - Ve o, gereken şekilde yargılanacaktır
ve mahkûm edilecektir; bunu da herkes böyle bilmeli. Onu bu şekilde, bizi
yanıltacak şekilde, halkımızı yanıltacak şekilde anlatmanın hiçbir anlamı
yoktur. Bu şekilde bir muhalefeti de ben kabul etmiyorum ve bu şekilde
saygısızlığı da kabul etmiyorum. 
ENGİN ALTAY (İstanbul) – Düzelteceğiz, tamam. 
ŞAHİN TİN (Devamla) - Aynı şekilde de size iade
ediyorum sözlerinizi. 
Evet, teşekkür ederim. (AK PARTİ sıralarından alkışlar)

BÜLENT TURAN (Çanakkale) – Sayın Başkan…
BAŞKAN – Buyurun Sayın Turan.
BÜLENT TURAN (Çanakkale) – Sayın Başkan, az önce
konuşmamda sadece zamanın hakkı için, usul ekonomisi için çok dikkatli
konuştum; hiçbir vekile hakaret etmedim.
BAŞKAN – Evet, doğrudur. 
BÜLENT TURAN (Çanakkale) – Çok dikkatli konuştum.
Aslında hak ettiği çok farklı şeylerdi, çok ağır şeyler söylemişlerdi fakat
sürenin kısa olması açısından, az önce arkadaşımızın ifade ettiği meseleyi
atladık. Eğer böyle bir ifade varsa, sayın vekilimizin iddia ettiği gibi bir
alçakça iddia varsa bunu mutlaka sayın vekilin revize etmesi lazım, özür
dilemesi lazım. 
ENGİN ALTAY (İstanbul) – “Alçakça” denmez, o iddiaya
“alçakça” denmez; saygısızca denilebilir “kafan kalın” lafına. 
BÜLENT TURAN (Çanakkale) – Ancak, böyle bir şey yoksa
lafım yok. Ama bir daha diyorum: Kürsüden bir vekilimize böyle bir ifade
kullanılmışsa bunun mutlaka özrü gerekir. 
Lütfen, tutanaklara bakmanızı istiyorum. 
BAŞKAN – Şimdi, sayın milletvekilleri, bir defa İç
Tüzük’e göre de gündeme bağlılık ilkesi geçerlidir yani her açıklama isteyen ya
yerinden ya da sataşma, aslında ne olursa olsun gündemdeki konudan ayrılmamayı
emreder ama ne yazık ki bazı konuşmalar özellikle bazı konuşmacılar tarafından
yapıldığında tamamen gündemin dışında yeni polemikler oluşturmaya dönük de
olabiliyor. 
Dolayısıyla, hepinizden istirhamım, kim olursa olsun,
hangi gruptan olursa olsun, muhakkak ki meramınızı da dile getireceksiniz ama
gündeme bağlılık ilkesi uyarınca da gündemdeki konulardan ayrılmamayı özellikle
istirham ediyorum. Karşılıklı konuşmaların yapılmaması, bu polemiklerin
uzatılmaması, hepimizin dikkat etmesi gereken hususlardır. 
Sayın
Ağbaba’ya da az önceki ifadesinden dolayı bir düzeltme hakkı tanıyorum. Lütfen,
Sayın Ağbaba bunu bu şekilde de…
ENGİN
ALTAY (İstanbul) – Bir dakika, bir dakika…
BAŞKAN
– Evet.
ENGİN
ALTAY (İstanbul) – Sayın Başkan, biz sataşmadan söz istedik. O sözü
vereceğinizi beyan…
BAŞKAN
– Şimdi, Sayın Altay, az önceki ifadesini doğru buluyor musunuz Sayın
Ağbaba’nın? 
ENGİN
ALTAY (İstanbul) – Hayır, hayır.
BAŞKAN
- Siz doğru buluyor musunuz?
ENGİN
ALTAY (İstanbul) – Söyledim ya buradan; söyledim onu da düzeltecek.
BAŞKAN
– Tamam işte, onu düzeltme…
ENGİN
ALTAY (İstanbul) – Ama, şöyle maniple etmeyin: “Ben Ağbaba’ya düzeltmesi için
söz veriyorum.” derseniz, bu olmaz. Ağbaba kendisine yakışanı yapar ancak siz
sataşmadan dolayı söz veriyorsunuz.
BAŞKAN
– İnşallah, ben Sayın Ağbaba’nın kendisine yakışanı yapacağını düşünüyorum.
Buyurun
Sayın Ağbaba. (CHP sıralarından alkışlar)
Yeni
bir sataşmaya meydan vermeyelim.
10.- Malatya Milletvekili Veli Ağbaba’nın,
Çanakkale Milletvekili Bülent Turan’ın sataşma nedeniyle yaptığı konuşması
sırasında şahsına sataşması nedeniyle konuşması
VELİ
AĞBABA (Malatya) – Sayın Başkan, öncelikle sizin tutumunuzu da kınadığımı
belirtmek istiyorum. Ne konuşacağımıza, nerede konuşacağımıza, kimi
eleştireceğimize siz karar veremezsiniz.
BAŞKAN
– Ben karar veririm ona Sayın Ağbaba. 
VELİ
AĞBABA (Devamla) – Hiç kusura bakmayın!
BAŞKAN
- İç Tüzük ona karar veriyor, açın bakın.
VELİ
AĞBABA (Devamla) – Biz Tüzük’te ne yazıyorsa ona uyarız.
BAŞKAN
– Tamam. Ben ona bundan sonra uyacağım…
VELİ
AĞBABA (Devamla) – Siz, bize… Bir dakika… Bu konuda karışamazsınız. Kusura
bakmayın!
BAŞKAN
- …ve sizi konuşmaktan yeri geldiğinde de menedebilirim, kusura bakmayın!
VELİ
AĞBABA (Devamla) – Hiç edemezsiniz. Tüzük’ün dışına çıkamazsınız.
BAŞKAN
– Tamam, Tüzük’ü uygulayacağım.
VELİ
AĞBABA (Devamla) – Tüzük’ün gereğini yaparsınız.
BAŞKAN
– Tamam.
VELİ
AĞBABA (Devamla) – Ben tabii, burada hiçbir arkadaşıma hakaret etme babında bir
şey söylemek istemedim. Onu da üzdüğüm için üzgünüm yani böyle bir ifade…
BÜLENT
TURAN (Çanakkale) – Özür dile, özür!
VELİ
AĞBABA (Devamla) – Özür filan dilemem, onun söylediklerine bakacaksınız önce,
okuyacaksın tutanağı, ondan sonra.
ALİ
ÖZKAYA (Afyonkarahisar) – Özür dileyeceksin!
VELİ
AĞBABA (Devamla) – Şimdi, değerli arkadaşlar, ben burada sizin zorunuza gitse
de eleştiriler yapıyorum. Ne diyorum? Diyorum ki: Dün el ele, kol kola
verdiğiniz, beraber hukuk katliamları yaptığınız, beraber kol kola yürüdüğünüz,
size destek olan, size referandumda hep beraber el ele, kol kola verip… Hani
diyordu ya: “Ölülerimizi kaldırıp oy kullandıralım.” Onları hatırlatıyorum.
Utanıyor musunuz? Bu benim problemim değil. Ben bunları hatırlatacağım.
Bakın,
İlker Başbuğ’u ben mi terörist ilan ettim? Siz “Bu davaların savcısı benim.”
demediniz mi? Demediniz mi? İlker Başbuğ’u, Türkân Saylan’ı, İlhan Selçuk’u…
Mustafa
Balbay nerede, Mustafa Balbay? “Darbeci Mustafa Balbay!” Eline ömründe silah
almamış, darbeci yaptınız. 
NURETTİN
DEMİR (Muğla) – Özür dilediler mi?
VELİ
AĞBABA (Devamla) – Orada Mustafa Balbay, bakın bakalım, yüz yüze gelin bakalım.

HASAN
BASRİ KURT (Samsun) – Cumhuriyet mitingleri ortada.
VELİ
AĞBABA (Devamla) – Bunu yapan sizsiniz, bu katliamları yapan sizsiniz. Hukuk
katliamını yapan sizsiniz. Bakın, kimin terörist olduğuna siz karar
veriyorsunuz. Bir grup bir araya geliyor, “Kim terörist?” Böyle bir şeyi
hatırlatmaya devam edeceğim.
Ayrıca,
bu son süreçte yaşanan ölümlerin sorumlusu Hükûmettir. Nasıl ki “Üçüncü köprüyü
ben yaptım.” diyorsa nasıl ki “Üçüncü
havaalanını ben yaptım.” diyorsa bu ölümlerin sorumlusu da Hükûmettir yani
sizsiniz. Bakın, Dağlıca saldırısında 16 asker şehit oldu, bir gün boyunca
ulaşılamadı. Ne dedi Cumhurbaşkanı? “400 vekil verseydiniz bu olmazdı."
dedi, hani Dağlıca’da 16 gariban yavru katledildi ya, işte o zaman. (CHP
sıralarından alkışlar)
ALİ
ÖZKAYA (Afyonkarahisar) – Hiç öyle demedi.
BÜLENT
TURAN (Çanakkale) – Sayın Başkan…
BAŞKAN
– Sayın Turan, bir saniyenizi alacağım, buyurun, oturun.
BÜLENT
TURAN (Çanakkale) – Sayın Başkan, izin verirseniz…
BAŞKAN
– Sayın Turan, söz vereceğim, bir saniyenizi alacağım.
Bakın,
sayın milletvekilleri, şimdi, görüşmelerde genel düzeni yazan 65’inci madde:
“Genel Kurulda söz kesmek, şahsiyatla uğraşmak ve çalışma düzenini bozucu
hareketlerde bulunmak yasaktır.” Başkanın söz kesmesi -Sayın Ağbaba siz de
bakabilirsiniz- 66’ncı madde: “Kürsüdeki üyenin sözü ancak Başkan tarafından,
kendisini İçtüzüğe uymaya ve konudan ayrılmamaya davet etmek için kesilebilir.”
Siz zaten konuya gelmediniz, biliyorsunuz.
VELİ
AĞBABA (Malatya) – Konu neydi?
BAŞKAN
– Gündemdeki konu bellidir, açıp maddeye bakarsanız.
“İki
defa yapılan davete rağmen, konuya gelmeyen milletvekilinin aynı birleşimde o
konu hakkında konuşmaktan menedilmesi, Başkan tarafından Genel Kurula teklif
olunabilir. Genel Kurul, görüşmesiz işaret oyu ile karar verir.”
Yine,
konuşma üslubunu içeren 67’nci madde: “Genel Kurulda kaba ve yaralayıcı sözler
söyleyen kimseyi Başkan derhâl, temiz bir dille konuşmaya, buna rağmen temiz bir
dil kullanmamakta ısrar ederse kürsüden ayrılmaya davet eder. Başkan, gerekli
görürse, o kimseyi o birleşimde salondan çıkartabilir.” Şimdi, devamında
birtakım maddeler var. “Siz nereden alıyorsunuz?” diyorsunuz, bakın, ben sadece
sizin şahsınıza dönük olarak değil, genel bir uygulama olarak bugüne kadar
mümkün mertebe bu hususları çokça uygulamamaya çalıştım ama lütfen, istirham
ediyorum tüm saygıdeğer milletvekillerinden, tüm sayın milletvekillerinden;
konuşmamızı yapabiliriz, üslubunuz önemlidir, içeriği sert bir şekilde
yapabilirsiniz ama sataşmadan, hakaret etmeden, kimseyi tahkir etmeden, itham
etmeden, karalamadan bunu yapmak elbette herkesin hakkıdır. Yani, ben her
söylediğinize katılmak zorunda değilim ama saygıyla her bir milletvekili de
sizi dinlemek durumunda.
MUSTAFA
AKAYDIN (Antalya) – Şahsi eleştiri bu.
BAŞKAN
– Ama, siz de bunu yaparken, tüm milletvekilleri için diyorum, lütfen, bu
kurallara uyarak her birimiz konuşmalarımızı tamamlarsak…
KAZIM
ARSLAN (Denizli) – Sayın Başkan…
BAŞKAN
– …bence Genel Kurulun verimli çalışma
ortamının sağlanması açısından da hepimizin insicamı açısından da yakışan bu
olur diye düşünüyorum. 
Tekrar
teşekkür ediyorum. 
KAZIM
ARSLAN (Denizli) – Sayın Başkan, bir şey söylemek istiyorum. 
BÜLENT
TURAN (Çanakkale) – Sayın Başkan… 
BAŞKAN
- Sayın Turan’a söz vermiştim ama…
KAZIM
ARSLAN (Denizli) – Bir saniye efendim…
BÜLENT
TURAN (Çanakkale) – Ben konuşuyorum Sayın Başkan.
KAZIM
ARSLAN (Denizli) – Biraz önceki yaptığınız uyarıyı… 
BAŞKAN
- Bir saniye… Sayın Turan’a söz vermiştim.
Buyurun.

BÜLENT
TURAN (Çanakkale) – Böyle bir şey yok arkadaşlar!
Sayın
Başkanım, az önce CHP’li vekilin kürsüde ifade etmiş olduğu, sokakta
söylenmeyecek olan laf, burada geçiştirilecek laf değildir. Bununla ilgili, İç
Tüzük’ün 160’ıncı maddesinin (3)’üncü fıkrası “Kaba ve yaralayıcı sözler sarf
etmek.” diye ifade eder. Bu, kınamayı gerektiren bir disiplin suçudur. Ya özür
dilemesini veya sizin bununla ilgili işlem yapmanızı talep ediyoruz ısrarla.
(AK PARTİ sıralarından alkışlar) 
BAŞKAN
– Sayın Ağbaba, bu konuyla ilgili bir düzeltme yapmayı düşünüyor musunuz? 
VELİ
AĞBABA (Malatya) – Ben gerekeni söyledim. 
ENGİN
ALTAY (İstanbul) – Sayın Başkan…
BAŞKAN
– Buyurun Sayın Altay.
ENGİN
ALTAY (İstanbul) – Sayın Başkan, iktidar partisinin…
BÜLENT
TURAN (Çanakkale) – Arkadaşlar, “kalın kafalı” dedi ya!
ENGİN
ALTAY (İstanbul) – Ya, bir dakika arkadaşlar ya!
BAŞKAN
– Sayın Altay konuşuyor, lütfen.
ENGİN
ALTAY (İstanbul) – İktidar partisinin niyeti belli ki muhalefeti burada
susturmak. Bunun için de… (Gürültüler) 
BÜLENT
TURAN (Çanakkale) – Yapmayın ya! Ayıp ya, vallahi ayıp ya!
ENGİN
ALTAY (İstanbul) – Arkadaşlar, bir dakika, rica ediyorum ya!
TÜLAY
KAYNARCA (İstanbul) – Susturmak değil, hakaret ve nezaket dışındaki…
ENGİN
ALTAY (İstanbul) – Belli ki iktidar partisi muhalefetin eleştirilerine tahammül
edemez bir hâle gelmiştir psikolojik olarak. Sayın Ağbaba sayın
milletvekilinden de… “Üzdüğüm için üzgünüm.” demek, bir anlamda odur. 
Sayın
Turan, arkadaşın bana benim ağza alamayacağım, senin de alamayacağın laf etti.
Ne yaptınız? Veli Ağbaba’ya kınama vereceğiz; evet, tamam, kabul. O
arkadaşınıza da… Yok, sizi kastetmiyorum.
BÜLENT
TURAN (Çanakkale) – Kimi diyorsun Sayın Başkan?
ALİ
ÖZKAYA (Afyonkarahisar) – Beni göstermeyin!
ENGİN
ALTAY (İstanbul) – 3 Birleşim önce… Adana milletvekilinize geçici çıkarma
vereceğiz.
BÜLENT
TURAN (Çanakkale) – Bilmiyorum onun ne olduğunu.
ENGİN
ALTAY (İstanbul) – Adaletse böyle olur! 
BAŞKAN
– Sayın milletvekilleri…
ENGİN
ALTAY (İstanbul) – Sayın Başkan…
BAŞKAN
– Bir saniye Sayın Altay!
ENGİN
ALTAY (İstanbul) – Hayır, bir saniye Sayın Başkan!
BAŞKAN
– Bir saniye, ben bir şey söyleyeceğim. 
MEHMET
NACİ BOSTANCI (Amasya) – Sayın Altay, eskileri mi karıştıracağız, yapmayın!
ENGİN
ALTAY (İstanbul) – Sayın Ağbaba’nın arkadaşımıza söylediği söz İç Tüzük’ün 160,
161’inci maddelerinin uygulanacağı bir söz değildir. Eğer onu uygulamaya
kalkacaksak bu Parlamentoda adam kalmaz ya, Genel Kurulda adam kalmaz, olur mu
öyle şey!
BAŞKAN
– Sayın Altay, bakın, az önce o ifadenin doğru olmadığını siz de söylediniz.
Şimdi, bu ifadeden dolayı “Ya, kusura bakmayın, kastımı aştım, özür diliyorum.”
demek de bir erdemdir. Bu, bir ifadeden dolayı; başka bir şey değil ki bu. 
VELİ
AĞBABA (Malatya) – Ben gerekeni söyledim. 
ŞAHİN
TİN (Denizli) – Şimdi, kalın kafalılığı mı savunuyorsunuz orada? 
ENGİN
ALTAY (İstanbul) – Sayın Başkan, bu lafın 10 kat daha talihsizi, daha
yaralayıcısı söylendi bu Mecliste. Ne oldu size birdenbire böyle? Böyle bir şey
olmaz!
BAŞKAN
– Geçmişte söylenenler oldu, ceza verilenler oldu, verilmeyenler oldu. 
ŞAHİN
TİN (Denizli) – Kalın kafalılığı mı savunuyor orada grup başkan vekili? 
BAŞKAN
– Şimdi, bakın…
ENGİN
ALTAY (İstanbul) – Sayın Başkan, işin tadını kaçırmayalım! Ne var bunda ya?
Daha ağır laflar edildi burada; sizden bize, bizden size!
ŞAHİN
TİN (Denizli) – “Kalın kafalı” demeyi mi savunuyorsunuz? 
BAŞKAN
– Şimdi, Sayın Altay, bu konuda…
ŞAHİN
TİN (Denizli) – Özür dilemesi gerekiyor burada. 
BAŞKAN
– Ya, Sayın Tin, kabul.
ENGİN
ALTAY (İstanbul) – Neydi o Adana milletvekilinin adı ya? “Lan” dedi adam bana
ya Bülent Bey! 
BÜLENT
TURAN (Çanakkale) – Kim bilmiyorum.
ENGİN
ALTAY (İstanbul) – Mehmet Şükrü nerede? Ayıp ya!
BÜLENT
TURAN (Çanakkale) – Sayın Başkan…
ŞAHİN
TİN (Denizli) – Ama bakın, siz onu savunuyorsunuz burada, haksız olduğunuz
için… Ondan sonra da savunuyorsunuz.
ENGİN
ALTAY (İstanbul) – Kim savunuyor Sayın Vekilim? Hoş değil, yakışık almadı
dedik, tamam. 
ŞAHİN
TİN (Denizli) – O zaman özür dilesin gelsin de. 
BÜLENT
TURAN (Çanakkale) – Sayın Başkan, biz Engin Bey’in ne kadar nezaketli bir kişi
olduğunu biliriz, eskiden beri vekilliğini de biliriz, kulislerdeki
efendiliğini biliriz.
ENGİN
ALTAY (İstanbul) – Ya, benim efendiliğimi konuşmak sana düşmez. 
BÜLENT
TURAN (Çanakkale) – Kendi arkadaşını savunmak zorunda kalmaktan onun da hicap
duyduğunu biliyorum. 
ENGİN
ALTAY (İstanbul) – Bak, bak, niyet okuyuculuğu da var bunların ya! 
BÜLENT
TURAN (Çanakkale) – Ancak, Sayın Başkan, bu ifade görmezden gelinecek bir ifade
değildir. Eğer bu konuda işlem yapmazsanız sizi de kınayacağım, onu da
söyleyeyim. Böyle bir şey olmaz! 
BAŞKAN
– Sayın Turan…
BÜLENT
TURAN (Çanakkale) – Bir insana en ağır ifadede bulunulmuş “Bunu görmeyin.”
diyorlar. Olur mu böyle bir şey? Ya özür dilemeli ya disiplin cezası verilmeli.
ENGİN
ALTAY (İstanbul) – Hayır. 
BAŞKAN
– Sayın Turan, az önce…
Siz
bu konuda bir şey diyor musunuz? Az önce…
ENGİN
ALTAY (İstanbul) – Ya, Veli Bey daha ne desin kardeşim?
ŞAHİN
TİN (Denizli) – Özür dilemesini talep ediyorum ben ya da disipline verilsin. 
ENGİN
ALTAY (İstanbul) – Ya, gelin bir kırbaç alın, bir de bizi terbiye edin be! Ayıp
ya! “Üzdüğüm için üzgünüm.” dedi ya.
MEHMET
NACİ BOSTANCI (Amasya) – Bağırmadan, bağırmadan. Niye bağırıyorsun ki? 
BAŞKAN
– Sayın Altay, bir saniye. Bakın…
ENGİN
ALTAY (İstanbul) – Sayın Başkan, bu tartışmayı uzatmanız yersiz, bu tartışmayı
uzatmanız yersiz. 
ŞAHİN
TİN (Denizli) – Ben davamı açacağım zaten. 
BAŞKAN
– Sayın Altay, bakın, bu konuyla ilgili bu üzüntülerini, üzgünlüğünü ifade
etmesi… Açalım, bir dakika yerinde... Bu zor bir şey değil ya. 
ENGİN
ALTAY (İstanbul) – Arkadaş gereğini söyledi Sayın Başkan. Bunun daha ağırı
yüzlerce kez söylendi bu Mecliste. Neler hatırlıyorum, benim hafızamda neler
var. Ben diyorum ki: Hem size hem AKP’ye ne oldu birdenbire?
BAŞKAN
– Sayın Altay, ben nezaketinizi biliyorum. Bu konulara…
ENGİN
ALTAY (İstanbul) – Olmaz öyle şey. “Üzdüğüm için üzgünüm.” dedi. Bu, özürdür,
anlayana özürdür. Bunu anlamayana bin kere de özür dilesen hayır yetmez zaten.
(CHP sıralarından alkışlar) Anlamayana bin kere söylesen… 
ŞAHİN
TİN (Denizli) – Hayır. Özür dilesin o zaman, çıksın özür dilesin. 
NURETTİN
YAŞAR (Malatya) – Ayıp, ayıp! 
MEHMET
NACİ BOSTANCI (Amasya) – “Anlayana” derken de sen mi hakaret ettin? 
ENGİN
ALTAY (İstanbul) – Bülent, uzatma şu işi, uzatma. “Üzdüğüm için üzgünüm.” dedi.

BAŞKAN
– Ben bir tutanaklara bakayım o zaman. 
ENGİN
ALTAY (İstanbul) – Bakın, ondan sonra bakalım. 
BÜLENT
TURAN (Çanakkale) – Hayır. Sayın Başkan…
BAŞKAN
– Sayın Turan, tutanaklara bakacağım, konuşacağız.
ENGİN
ALTAY (İstanbul) – Tahrik var, adam tahrik etmiş orada.
ŞAHİN
TİN (Denizli) – Tahrik etmedim ben. “Biz senin dediğini anlamıyoruz.” dedim, o
kadar. 
BÜLENT
TURAN (Çanakkale) – Engin Bey, bir dakika… 
BAŞKAN
– Şimdi, Sayın Altay, tahrik ayrı bir şey. Sizin nezaketinizi son derece bilen
insanlarız Sayın Altay. Yani burada… Özür erdemdir ya. 
VELİ
AĞBABA (Malatya) – Konuştuğuma bakarsınız. Konuştuğuma bak! Bak tutanağa, bak
tutanağa!
ENGİN
ALTAY (İstanbul) – Tutanaklara bakın.
VELİ
AĞBABA (Malatya) – Bakın tutanaklara.
BAŞKAN
– Tamam, tutanakları alalım sayın milletvekilleri. 
BÜLENT
TURAN (Çanakkale) – Sayın Başkan…
KEMAL
ZEYBEK (Samsun) – Sayın Başkan, çıkarsın neyle çıkarsa!
BAŞKAN
– Siz oturun lütfen, size söz hakkı vermedim. 
KEMAL
ZEYBEK (Samsun) – Oturuyoruz zaten. 
BÜLENT
TURAN (Çanakkale) – Sayın Başkan…
BAŞKAN
– Sayın Turan, tutanaklara bakacağım. 
BÜLENT
TURAN (Çanakkale) – Sayın Başkanım, tutanaklar ihtilaf olduğunda delildir.
Sayın grup başkan vekili ve konuşmacı bunu dediğini kabul ediyor, “Ağır değil.”
diyor. 
BAŞKAN
– Tutanaklara bakacağım ben. 
ENGİN
ALTAY (İstanbul) – E, ona da siz mi karar vereceksiniz?
BÜLENT
TURAN (Çanakkale) – Bunu iade etme hakkımız var.
BAŞKAN
– Ben tutanaklara bakacağım, tutanaklara bakacağım. 
BÜLENT
TURAN (Çanakkale) – Sayın Başkan, dediğini kabul ediyor, ne tutanağından
bahsediyorsunuz?
BAŞKAN
– Tutanakları istedim Sayın Turan.
Evet,
şahıs…
BÜLENT
TURAN (Çanakkale) – Sayın Başkan, sizi ısrarla 163’ü uygulamaya davet ediyorum.
BAŞKAN
– Tutanaklara bakacağım Sayın Turan.
KAZIM
ARSLAN (Denizli) – Sayın Başkan, bir sözüm vardı.
BAŞKAN
– Şahısları adına ilk söz…
ENGİN
ALTAY (İstanbul) – Sayın Başkan… Sayın Başkan… Sayın Başkan… 
BAŞKAN
– Buyurun.
ENGİN
ALTAY (İstanbul) – Sayın Başkanım, sayın milletvekilimin bir meramı var. Bunu
sormak durumundasınız. Sayın Turan ayağa kalktığı için kendisi nezaket
gösterdi, oturdu. 
KAZIM
ARSLAN (Denizli) – Evet. 
ENGİN
ALTAY (İstanbul) – Bir meramını dinlemek durumunda değil misiniz, merak
ediyorum. 
BAŞKAN
– Şimdi, bir saniye… Benim öyle bir zorunluluğum yok, Sayın Altay, öncelikle.
Tabii öyle bir zorunluluğum yok. 
ENGİN
ALTAY (İstanbul) – Nasıl yok!
BAŞKAN
– Hayır, yok; öyle bir zorunluluğum yok. Ben ihtiyaç olduğu zaman, gerçekten de
ciddi gördüğüm zaman söz verebilirim belki.
ENGİN
ALTAY (İstanbul) – Sayın Başkan, eylem yapmıyor, milletvekilimin bir meramı
var.
BAŞKAN
– Zorunda değilim ama.
KAZIM
ARSLAN (Denizli) – Sayın Başkan, söz verdiniz, grup başkan vekili ayakta olduğu
için ben oturmak durumunda kaldım. Lütfen, bir söz verin, bir şeyler
söyleyeceğim. 
Bakın,
biraz önce Veli arkadaşımıza uyarıda bulundunuz ama burada Osman diye bir
kardeşimiz var; inanın, kimseyi konuşturmuyor. Özür dilerim, sözüm meclisten
dışarıya, burada pazarcı gibi, tellal gibi bağırıyor ama siz hiç ses
çıkarmıyorsunuz. (AK PARTİ sıralarından gürültüler) 
BAŞKAN
– Şimdi, bakın… Bakın... Bakın, siz bir şey açıklarken başka birine
sataşıyorsunuz. Yani, böyle bir şey olmaz. 
KAZIM
ARSLAN (Denizli) – Ama, hiç ses çıkarmıyorsunuz.
FUAT
KÖKTAŞ (Samsun) – Allah aşkına, birine hakaret yapmıyor. Sapla samanı mı
karıştırıyorsunuz ya? 
ORHAN
KIRCALI (Samsun) – Burada olmayan birinin hakkında konuşuyorsunuz, ayıp ya!
FUAT
KÖKTAŞ (Samsun) – Hakaretle bunu niye karıştırıyorsunuz ki? Ortada bir hakaret
var, öbürü sataşıyor. 
ORHAN
KIRCALI (Samsun) – Seviyeyi düşünürken de sen seviyeyi düşürdün!
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/34), 2014 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Efendim, şahısları adına ilk söz, İstanbul Milletvekili Garo Paylan’a aittir.

Sayın
Paylan, buyurun efendim. (HDP sıralarından alkışlar) 
Süreniz
beş dakikadır. 
GARO
PAYLAN (İstanbul) – Sayın Başkan, değerli milletvekilleri; hepinizi saygıyla
selamlıyorum. 
Bu
tartışmaya bir cümle edeyim: Biz burada konuşurken defalarca buradan duymazdan
geldiğimiz, Sayın Ağbaba’nın söylediğinden çok daha ağır ifadeler tutanaklara
geçiyor Sayın Başkan. Lütfen, öncelikle… (AK PARTİ sıralarından gürültüler)
FUAT
KÖKTAŞ (Samsun) – Veli Ağbaba’yı savunmak sana mı kaldı?
HASAN
BASRİ KURT (Samsun) – Sizin tutanaklardaki ifadeleriniz de ortada. 
GARO
PAYLAN (Devamla) – Bakın, ben söyleyeyim. Ben kimseye asla hakaret etmedim.
Hayatımda da etmedim ve etmeyeceğim de. Hiçbirimiz birbirimize hakaret
etmeyelim.
HASAN
BASRİ KURT (Samsun) – Senin tutanaklardaki hakaretin ortada.
GARO
PAYLAN (Devamla) – Bakın, şiddet şiddeti, nefret dili nefret dilini getirir.
Benim çağrım, hiçbirimiz birbirimize bunu yapmayalım. 
Değerli
arkadaşlar, ben gündeme geleyim. Sayın Bakan, dün servet tartışması oldu. Hani,
toplumun yüzde 1’i servetin ne kadarını alıyor tartışması oldu ve benim de
tespit ettiğim, tekrar da teyit ettiğim rakamlara göre, AKP iktidara geldiğinde
nüfusun yüzde 1’i servetin yüzde 36’sına sahipti. Bugün nüfusun yüzde 1’i
servetin yüzde 54’üne sahip. 
Bu
nasıl oldu? Bakın, pasta büyüdü, evet. Ama, pastanın yüzde 36’sını yüzde 1
alırken, bugün yüzde 1, pastanın yüzde 54’ünü alıyor. Bu adaletsiz, bu gidişat
da adaletsiz. 
Bu
niye oluyor? Çünkü ciddi bir rant dağıttınız. Çok ciddi bir rant dağıtıldı.
Özellikle, imar rantlarıyla 100 milyarlarca dolar bugünkü rakamlarla ama bu
vergilendirilmedi. Bunu vergilendiremedik çünkü “Nereden buldun?” diye
soramıyorsunuz. 
Bu
“Nereden buldun?”u sağlamazsak… Bakın, siz, “Asgari ücreti 1.000 liradan 1.300
lira yaptık diye özel sektör yandım anam.” diyor diye şikâyet ediyorsunuz. Ama
geçen yıl 1 Ocak 2015’te asgari ücret 1.000 liraydı ve 434 dolardı. 1 Ocak
2016’da 1.300 yaptınız ama 426 dolara düştü, yükselmedi alım gücü; evet, dolar
ciddi anlamda yükseldi ama dolar karşısında yükselmedi. 
Ve
bir şey daha var: Bakın, 1 Ekimde – Bunu çok iyi biliyorsunuz. Buna cevap
vermenizi istiyorum bu önemli çünkü- asgari ücret 1.230 liraya düşecek. Yani
sizin vaadinizin altına düşecek. Ama siz, sanıyorum, bütçeyi ona göre
hesapladığınız için bununla ilgili adım atılmayacak gibi işaretler veriyorsunuz
oysa bir şey vadettiniz 1.300 lira olacak diye. 1 Ekim, 1 Kasım, 1 Aralıkta
maaş alınacak. Bunlar 1.230 lira mı olacak, 1.300 lira mı olacak? Bunun lütfen
cevabını verin. Çünkü, bakın, pasta büyüyor ama pastanın büyüğünü yine nüfusun
yüzde 1’i alıyor.
Bunu
geriye dönüştürmenin yolu maliye politikasıdır, başka bir şey değildir. Maliye
politikasıyla ranta, sermayeye vergiyi koyarsınız, özellikle de imar
rantlarına. Bakın, üretenlere daha az dokunalım. Üreten, yatırım yapan,
istihdam yapana daha az dokunalım, kabul. Ama, ranttan geçinenleri, hayatta bir
taşın üzerine bir taşı koymayıp sırf imar alıp milyarlarca dolar götürenleri
vergilendirmemiz gerekiyor. Bu da emlak rantlarının vergilendirilmesiyle olur
ve bu çerçevede bütün emlakin de… Dün biraz sohbet ettik.
Gerçekten,
bakın, şimdi, siz gidin Ankara’da bir daire alın. “Kaç para bu daire?”,
müteahhit size der ki: “400 bin lira.” “İyi, hadi, hayırlı olsun. Alıyorum 380
bin liraya.” Tapuya gidersiniz, “Kaç para?” “100 bin lira gösteriyoruz.”
“Niye?” “100 bin lira göstermemiz gerekiyor.” “Kalanını açıktan ver.” Ne oldu?
Bir anda bütün tasarruf, 300 bin lira kara para ak para oldu.
Vergilendiremediğimiz her para, bu anlamda, son yıllarda özellikle ranta
gidiyor, inşaatçılara gidiyor ve oradan da vergilendiremiyoruz çünkü gerçek
değerleriyle ortaya koyamıyoruz. 
Bunun
için benim tekrar önerim, dün burada önerdim: Bir mali milada ihtiyaç var.
Herkes bu mali miladı… Bakın, Zekeriya Temizel yaptı, uygulanamadı. AKP o mali
miladı geri çekti ve “Nereden buldun?” diye soramıyor. Bütün rakamları, gerçek
anlamda, herkes bir sefer beyan etsin, mali bir milat yapalım; bütün rantlar,
gayrimenkuller gerçek değerinde beyan edilsin. Bir seferlik, aklanması için
bunun, bir servet vergisi konsun. Bu da bütün sosyal politikalarımızı finanse
edecek şeydir. Sonra Maliye Bakanımız Türkiye'nin en güçlü insanı olsun. Ama,
tabii ki bağımsız bir vergi denetim sistemi kurulsun, özerk ve ondan sonra
orantısız olarak artan her rakam sorulsun. Vergi levhasında 3 lira yazıp da her
ay kredi kartında 50 lira harcayanlardan hesap sorulsun. Öyle, pastanın yüzde 54’ünü
yüzde 1’e dağıtmakla adalet sağlanmaz. Adalet adil maliye politikasıyla olur. 
Hepinizi
saygıyla selamlıyorum. (HDP sıralarından alkışlar) 
BAŞKAN
– Şahıslar adına ikinci söz, Adıyaman Milletvekili İbrahim Halil Fırat’a
aittir. 
Sayın
Fırat, buyurun. (AK PARTİ sıralarından alkışlar) 
İBRAHİM
HALİL FIRAT (Adıyaman) – Sayın Başkan, değerli milletvekilleri; 2016 yılı
Merkezi Yönetim Bütçe Kanunu Tasarısı’nın 8’inci maddesi üzerine şahsım adına
söz almış bulunuyorum. Bu vesileyle yüce heyetinizi, Genel Kurulu ve aziz
milletimizi saygıyla selamlıyorum.
Sayın
Başkan, değerli milletvekilleri; AK Parti hükûmetleri olarak, yapılan
planlamalar ve projelerle ülkemizi nereden nereye getirdik. On dört yıl önce,
üç gün içinde bankacılık ve finans sektörü yerle bir edilen, üç gün sonrasını
gördüğü zaman şükreden, iflasın eşiğinde bir ülke iken şimdi bu coğrafyanın en
güçlü ve itibarı sayılır bir aktör ülkesi olduk. Bugünümüze nasıl geldiğimizi
unutmamalıyız. Bakın, aziz milletimiz geçmişini unutmamaktadır.
Cesaretle
ve kararlılıkla tüm sorunların üzerine giden AK PARTİ hükûmetlerimiz,
milletimizin sırtında ağır yük oluşturan bütçeleri yük olmaktan çıkarmış,
milletine yatırım götüren, hizmet eden hâle getirmiştir. Böylelikle, ülkemizin
kronikleşmiş sorunlarına neşter vurarak, ekonomide, sağlıkta, sosyal hayatta ve
diğer tüm alanlarda birçok değişimi gerçekleştirerek devrim niteliğinde
reformlar gerçekleştirmiştir. 
2002
yılında vergi gelirlerinin yüzde 85,7’si faiz ödemelerine giderken bugün vergi
gelirlerinin yüzde 13’ünün faiz ödemelerine gittiği ortadadır.
Yüz
yılların ihmalini gideren KÖYDES ve BELDES projelerini biz uyguladık. Duble
yollarından yüksek hızlı trenine, sağlıktan eğitime, ekonomiden turizme,
tarımdan savunmaya birçok alanda yatırım ve hizmetler gerçekleştirdik.
Halkımızın birçok demokratik kazanımlarına imza attık.
2002
yılından bu yana 450 bin derslik açarak eğitimin altyapı ve derslik sorununu
büyük oranda çözdük. Geçmişte her ilde üniversite yoktu. Bugün Adıyaman’ımızda
Adıyaman Üniversitesinin 20 binin üzerinde öğrencisi bulunmaktadır.
On
dört yılda, ulaşım ve lojistik altyapılarında büyük ilerlemeler kaydederek
duble yol ağının 24 bin kilometrenin üzerine çıkarıldığı, yüksek hızlı tren
işletmeciliğinde dünyada 8, Avrupa’da 6’ncı sırada olan, küresel ekonomik
krizin yaşandığı bir dönemde ekonomik dengeleri koruyan bir ülke konumundayız.
Milletimizin,
ekonomik ve sosyal refahını en üst seviyeye çıkarmak için 1 Kasım seçimlerinde
verdiği vaatlerin bir kısmını bir ay içerisinde gerçekleştiren bir AK PARTİ Hükûmeti
vardır. 
Gücümüzü
halktan alarak söz verdik, yapıyoruz. Ne aldattık ne de aldanan olduk. Bir
ibadet anlayışı içerisinde, hizmete hep devam dedik. Milletimize hesap
vermekten kaçan ve korkan bir anlayış içerisinde hiç bulunmadık.
Sayın
milletvekilleri, iktidara geldiği günden bugüne kadar sürekli olarak oylarını
artırarak ilerleyen ve her geçen gün halkın daha fazla teveccühünü kazanan bir
hükûmetin 14'üncü bütçesini gerçekleştiriyoruz. Her bütçemiz daha fazla hizmet
getirdi. 2001 yılında “Aydınlığa açık, karanlığa kapalı.” diyerek çıktığımız
yolda milletimizin güvenini ve teveccühünü boşa çıkarmadık. Milletimizle gönül
köprüleri kurarak onlara hep doğruları söyledik. AK PARTİ olarak hizmette
ayrımcılık yapmadık. Hamdolsun, halkımız bunun karşılığında AK PARTİ’ye
desteğini hiç esirgemedi. 
Bakın,
kendi seçim bölgem Adıyaman AK PARTİ’ye yüzde 69,5 oranında destek olmuş,
Sincik ilçemiz kendi rekorunu kırarak bir kez daha Türkiye 1’incisi olmuştur.
Adıyamanlı hemşehrilerimize teşekkür ediyoruz, Allah kendilerinden razı olsun. 
Büyümeyi
ve istihdamı artırmak ve ülkemizin refah seviyesinin artırılmasını sağlamak ve
sürdürmek için hazırlanan bütçemizde bugün eğitime ayrılan pay 109,3 milyar
liradır, 2002 yılı bütçesine denk bir bütçedir.
MAHMUT
TANAL (İstanbul) – Adıyaman’a ne kadar ayrılmış? Adıyaman’a bütçeden ne kadar
ayrılmış?
İBRAHİM
HALİL FIRAT (Devamla) – 2002 yılında sadece sosyal yardım ve hizmete 1,3 milyar
lira kaynak ayrılmışken 2015 yılında 28,5 milyar lira olarak gerçekleşmiştir. 
AK
PARTİ hükûmetleri olarak her zaman mazlumun yanında yer aldık, zulme ve zalime
karşı dik durduk. Ülkemizin üzerinde oynanan oyunların farkındayız. Gelişen ve
kalkınan bir Türkiye’ye engel olmaya çalışan güçlerin olduğunu görüyoruz. Bugün
içeride ve dışarıdaki fitne ve nifak odaklarının oyunlarına gelmemeliyiz.
Milletle derdi olmayanlar, kan ve gözyaşından medet umarlar. Her şeye rağmen
kardeşliğin, barışın, sevginin dilini konuşarak birlik olmak için hep mücadele
vereceğiz.
Bütçenin
hayırlı olmasını diliyor, tüm kadınlarımızın 8 Mart Dünya Kadınlar Günü’nü
kutluyor, sizleri saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ediyorum.
Birleşime
on dakika ara veriyorum.
Kapanma Saati: 15.42
ÜÇÜNCÜ OTURUM
Açılma Saati: 16.01
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Zihni AÇBA
(Sakarya)
----- 0 -----
BAŞKAN
– Sayın milletvekilleri, Türkiye Büyük Millet Meclisinin 55’inci Birleşiminin
Üçüncü Oturumunu açıyorum. 
2016
Yılı Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin
Hesap Kanunu Tasarısı’nın görüşmelerine kaldığımız devam edeceğiz.
Komisyon
ve Hükûmet yerinde.
Sayın
Özel, Sayın Altay; pek kısa bir söz talebiniz olmuştu.
Sayın
Özel, buyurun.
IV.- AÇIKLAMALAR (Devam)
6.- Manisa Milletvekili Özgür Özel’in, daha
önce oluşan ortak mutabakat sonucu kaba ve yaralayıcı sözlerin kullanılmaması
konusunda özenli tavırlarını sürdüreceklerine ve Oturum Başkanı TBMM Başkan
Vekili Ahmet Aydın’a başarılar dilediğine ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim.
Biraz
önce, bütçenin son günlerine yaklaştığımız bu süreçte birazcık karşılıklı
tansiyonun yükseldiği anlardan birini daha yaşadık.
Öncelikle
hem size hem tüm partilerin Meclis başkan vekillerine oturumları yönetirken
gösterdikleri anlayış, demokratik tavır için teşekkür ediyoruz. Elbette, zaman
zaman Başkanlık Divanının tutumuyla bağdaşmadığımız noktalar oluyor, itiraz
ediyoruz, usul tartışmaları yapıyoruz ama sonuçta, hepimiz Başkanlık Divanına
karşı kullandığımız dilde son derece dikkatliyiz, dikkatli olmak zorundayız
çünkü tarafsız ve bu yüce Meclisi dolayısıyla halkımızı temsil eden bir
makamdır, öncelikle onun altını çizmek isteriz. 
Onun
dışında, geçmiş tutanaklara bakıldığında, gerçi arkadaşımızın ifadelerinde de,
kendisi de ifade ettiği şekilde, kastının o olmadığını söylediği bazı ifadeler
de var. Bizim, dün bir hususta oluşan ortak mutabakatta olduğu gibi bugün de
kaba, yaralayıcı sözlerin kullanılmaması, bu konuya hepimizin özen göstermesi
konusunda mutabakatımız tam. O konuda özenli tavrımızı sürdüreceğiz. 
Size
de bundan önce olduğu gibi bundan sonra da oturumlarda başarılar diliyorum. 
Teşekkür
ederiz. 
BAŞKAN
– Teşekkür ediyoruz. 
Sayın
Bostancı…
7.- Amasya Milletvekili Mehmet Naci
Bostancı’nın, konuşulan dilin kişinin kimliğini ortaya koyduğuna ve kürsüde
konuşma yapan herkesin partisini ve Meclisi düşünmesi, kullandığı dili bunun
üzerine kurması gerektiğine ilişkin açıklaması
MEHMET
NACİ BOSTANCI (Amasya) – Sayın Başkanım, Sayın Özel’in açıklamalarını
memnuniyetle takip ettik. 
Esasen,
Mecliste müzakereye dayalı bir dilin teşekkülü karşılıklı katkılarla oluşur.
Dile ilişkin şunu söylerler: Biz meramımızı dille anlatırız, kelimelerle
anlatırız ama aynı zamanda, konuştuğumuz dil de bizi anlatır. Hangi kelimeleri
konuşuyorsak bu aynı zamanda bizim karakterimizi, muhakeme biçimimizi,
kafamızın çalışma usulünü ortaya koyar. Başkalarına, ötekilere hangi dille,
hangi kavramlarla eleştiri, analiz getiriyorsak bu aynı zamanda bizim
kimliğimizdir. O bakımdan, söylenen sözleri aynı zamanda kişinin kendi kimlik
deklarasyonu olarak görmek lazım. 
İkinci
husus, bu kürsüde yapılan konuşmalar. Önce, kişi kendisi için konuşur, çok
doğru, adıyla soyadıyla kendisi için konuşur; aynı zamanda partisi için
konuşur, aynı zamanda Meclis için konuşur. Vatandaş burayı izlerken Meclisteki
konuşmalar diye bakar. Dolayısıyla, kendisini, partisini ve Meclisi, o kürsüde
konuşma yapan herkesin düşünmesi ve muhakemesini, kullandığı dili bunun üzerine
kurması gerekir. 
Biz,
kaba, yaralayıcı ifadelerin sehven veya bilinçli bir tarzda kullanılması
hâlinde, esasen parti gruplarının genel dili bu olmamakla birlikte, teşekkül
eden atmosfer dolayısıyla o dilin arkasında saf tutmak gibi garip bir durumun
ortaya çıktığını görüyoruz. Bu sevimli değil, bu uygun değil, bu Meclisin
kastına da hizmet eden bir yaklaşım değil. 
Eminim
ki biraz önceki tartışmada Sayın Ağbaba’nın kullandığı kelimeyi CHP’nin değerli
vekilleri onaylamazlar, öyle bir kelimenin arkasında saf tutma gereğini de
duymazlar. Bunun başka örnekleri de vardır diğer partiler için. Sonuçta, bizim
kastımız ve derdimiz bu ülkenin meselelerini tartışmaksa o polemikçi dilden, o
haddini bildirme, lafı gediğine koyma, karşı tarafı bir bakıma taciz edecek,
hop oturtup hop kaldıracak bir dil kullanmamak gerektiği açıktır. 
BAŞKAN
– Teşekkür ederim Sayın Bostancı.
MEHMET
NACİ BOSTANCI (Amasya) – Eleştirileri yapacağız ama Meclisin onu müzakere
muhakemesine, aklına katkı olduğunu da hiçbir zaman unutmayacağız.
Bu
çerçevede, bundan sonra ümit ederim ki Meclis böyle bir dille müzakerelere
devam eder.
Saygılarımla…
BAŞKAN
– Teşekkür ediyorum.
Sayın
Altay…
8.- İstanbul Milletvekili Engin Altay’ın,
muhalefetin Hükûmeti eleştirmesinin normal olduğuna ve siyasetin bir nezaket ve
vicdan işi olduğunun unutulmaması gerektiğine ilişkin açıklaması
ENGİN
ALTAY (İstanbul) – Sayın Başkan, teşekkür ederim.
Sayın
Bostancı’ya ben de katılıyorum ama tek sorunumuz kaba ve yaralayıcı dil değil.
Burada, iktidar partisinin çoğunluğundan kaynaklı, kürsüdeki hatiplerimize bir
taciz sorunu yaşıyoruz. Nitekim, Sayın Ağbaba’nın ağzından çıkan, kendisinin de
tasvip etmediği laf bir toplu tacizin neticesi olarak bir yol kazasıdır, böyle
de bakabilmek lazım. Ben Parlamentoda… 
ŞAHİN
TİN (Denizli) – Allah Allah! Ne dediğini…
ENGİN
ALTAY (İstanbul) – İşte, şimdi olduğu gibi, şimdi başladınız.
Parlamentoda
böyle yol kazaları olur, hiçbirimiz de tasvip etmeyiz ama tasvip etmememiz
gereken bir şey daha var, özellikle iktidar partisi grup başkan vekillerine
düşen bir görev daha var. Yerinden laf atma bir ritüeldir, sataşma bir
ritüeldir, bunlar işin olması gereken güzel yanlarıdır ama toplu taciz başka
bir şey. Bizim, bu arkadaşların yani Sayın Bostancı’nın, Sayın Özel’in
söylediklerine bunu da eklememiz gerekir. Hep söylediğim bir şey var: Elbette,
en ağır eleştirileri yapacağız, siz de yapabilirsiniz en ağır eleştirileri,
bunda hiçbir tereddüt yok. Biz Hükûmeti eleştirdiğimiz için, siz daha çok
savunma mekanizması kullanacaksınız, savunma durumunda olacaksınız, bunlarda
bir sorun yok. Sorun, siyasetin bir nezaket ve vicdan işi olduğunu
unutmayacağız, bizim muhalefet olduğumuzu unutmayacağız. Bizden hiçbir zaman
iltifat beklemeyeceksiniz, dünyanın en güzel işini bile yapsanız sizi
eleştireceğimiz muhakkaktır ve bu çerçevede bir parça sağduyuyla bunları sineye
çekeceksiniz. Hakareti asla tasvip etmem. Üç gün önce gene söyledim:
Cumhurbaşkanını da eleştireceğiz, yerden yere vuracağız ama Cumhurbaşkanına
burada bir hakaret olursa önce ben itiraz ederim.
Teşekkür
ederim.
BAŞKAN
– Teşekkür ediyorum.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, bütün siyasi parti gruplarının kaba ve yaralayıcı sözlere karşı
olduğuna ve bundan sonraki süreçte Meclisin seviyesi bakımından son derece
güzel bir müzakere ortamı sağlanacağını düşündüğüne ilişkin konuşması
BAŞKAN
- Sayın milletvekilleri, tabii ki burada hepimizin arzu ettiği -İç Tüzük’ü de
Anayasa’yı da bir tarafı bırakalım- insan olarak, diyalog yöntemlerini açık
tutarak temiz bir dille birbirimize hitap edip eleştirilerimizi de mümkün
mertebe sert bir şekilde yapmak ama itham etmeden, ilzam etmeden, iftira
atmadan, karşılıklı birbirimizi yaralamadan bunu yapalım. Evet, bir hatip
varken kürsüde, iktidar muhalefet fark etmez, diğer sayın milletvekilleri
katılmayabilir ama insicamını bozmadan da dinlemek durumundalar, ona da
katılıyorum. 
Dolayısıyla,
burada bütün siyasi parti gruplarının ve tüm milletvekillerinin kaba ve
yaralayıcı sözlere karşı olduğunu görüyorum. İnşallah, bundan sonraki süreçte
de Meclisimizin mehabeti için de milletimizin onurunu temsil eden bu Meclisin
seviyesi bakımından da son derece güzel bir müzakere ortamı sağlanacaktır diye
düşünüyorum. Tabii ki kötü söz muhatabını değil, hatibini bağlar. Dolayısıyla,
söz söyleyenler aynı zamanda kendi kişiliklerini de ortaya koyarlar, bunu da
herkes çok iyi biliyor. 
III. - KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam) 
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam) 
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
- Bu vesileyle biz işleme kaldığımız yerden devam ediyoruz. Bu bağlamda,
soru-cevap işleminde kalmıştık madde üzerinde. 
Soru-cevap
on dakika süreyle yapılacak ve bu on dakika sürenin beş dakikasını soruya,
kalan beş dakikasını da cevaba ayıracağız. Dolayısıyla, sisteme giren sayın
milletvekillerine sırasıyla söz vereceğim.
Sayın
Gürer…
ÖMER
FETHİ GÜRER (Niğde) – Sayın Bakanım, Niğde havaalanı ve Niğde Tıp Fakültesi
için bütçeden 2016 yılında ayrılan para var mıdır, varsa ne kadardır?
İki:
Yedi ayda yüzde 240 artış gösteren trafik sigortaları için bir düzenleme
yapılması düşünülmekte midir?
Üç:
Temel tüketim mallarında katma değer vergisinin sıfırlanması düşünülmekte
midir? Ağır borç yükü altındaki ücretli ve emekçilerin borç faizlerinin tamamen
silinmesine, işçi ve ücretlilere borç ödeme kolaylığı getirmeye yönelik bir
çalışmanız var mıdır?
Teşekkür
ederim.
BAŞKAN
– Sayın Arslan…
KAZIM
ARSLAN (Denizli) – Sayın Bakana soruyorum: Suriye Devlet Başkanı Esad’ı
devirmek için 3 milyona yakın Suriyeli muhalifi misafir etmeye başladık.
Şimdiye kadar bu sığınmacılar için harcadığımız paranın 10 milyar dolar olduğu
söyleniyor. Bu paranın yatırım değeri en az 5 bin kişinin çalışabileceği bir
fabrika demektir. Suriyeli mültecilere daha ne kadar para harcayacağız? Bu
gidişle daha kaç fabrika parası havaya gidecek? Bütün komşularımızla
ilişkilerimiz ne zaman düzelecek? Boşuna harcanan bu paranın hesabını kim
verecek?
Teşekkür
ederim.
BAŞKAN
– Sayın Demir…
NURETTİN
DEMİR (Muğla) – Teşekkür ederim Sayın Başkan.
Balıkesir
Gönen ilçesinde bir amatör spor karşılaşmasının 32’nci dakikasında 17 yaşındaki
Aday Hakem Halil Berke Aygün, sahada sağlık ekibinin bulundurulmaması nedeniyle
yaşamını kaybetmiştir. Bakanlığın ihmali sonucu genç bir sporcu yaşamını
kaybetmiştir. Aslında bu bir cinayettir. Eğer orada bir sağlıkçı olsaydı, o
çocuğumuz küçük bir müdahaleyle kurtulabilirdi. 
Sayın
Bakan, amatör spora yeterince para ayırmadığınız için sizin de sorumluluğunuz
var. Türkiye’deki amatör maçların hemen hemen tümünde sağlık ekibi
bulunmamaktadır, ambulans yok, ATT yok, doktor yok. Birçok amatör spor
karşılaşmasına gittiğimde ben de sağlık ekiplerinin olmadığını görüyorum ve
yetkililere soruyorum. Spor ve Gençlik Bakanlığı yetkililerinin sorumluluğu
Sağlık Bakanlığına attıklarını, kulak arkası yaptıklarını görüyorum. Sayın
Bakan, amatör spor karşılaşmalarında ambulans ve sağlık ekibi bulunmadığı için
geleceğin sporcuları ya yaralanıyor ya da sakat kalıyorlar. 
BAŞKAN
– Sayın Tor…
FAHRETTİN
OĞUZ TOR (Kahramanmaraş) – Teşekkür ederim Sayın Başkan.
Sayın
Bakan, güneydoğuda, Silvan, Sur, Cizre gibi ilçelerde terörist eylemler
neticesinde binlerce aile yıkılan evlerini terk ederek göç etmişlerdir;
hepimizin bildiği bir konu. Buna bağlı olarak, özellikle Sur gibi ticaretin can
damarı olan ilçede esnafın durumu da çok kötü hâle gelmiştir. Diyarbakır
Sur’dan telefon eden bir esnafımız “Çay, şeker için 50-100 TL’ye muhtaç hâle
geldik.” demektedir. Terör eylemleri nedeniyle güç durumda kalan esnafa bu
zamana kadar devlet olarak ne destek verdiniz, açıklar mısınız.
Teşekkür
ediyorum.
BAŞKAN
– Sayın Tarhan...
TAHSİN
TARHAN (Kocaeli) – Teşekkür ederim Sayın Başkan.
Sayın
Bakan, Kocaeli Darıca’da Millî Eğitim Müdürlüğü prefabrik bir binada hizmet
veriyor. Darıca Kaymakamlığının binası ise ciddi risk altında, otuz beş-kırk
yıllık bir bina. Emniyet müdürlüğünün binası yok. Ayrıca, Darıca’nın vergi
dairesi, sigorta müdürlüğü ve tapu müdürlüğü yok. 182 bin nüfusa sahip Darıca
bu durumda. Adı “ilçe” ama aldığı hizmetler açısından ilçe gibi değil. Bu
haksızlığın bir an önce giderilmesi, riskli binalara ilişkin tedbirlerin
alınması için neden bekleniyor?
BAŞKAN
– Sayın Ahrazoğlu...
MEHMET
NECMETTİN AHRAZOĞLU (Hatay) – 657 sayılı Kanun’un 4’üncü maddesinin (c)
fıkrasına göre çalışanlar yani 4/C’li personel maaş ve özlük haklarından
kaynaklanan haksızlığa uğramışlardır. Sayın Başbakan 1 Kasım seçimleri
öncesinde bir radyo konuşmasında 4/C’lilerin durumunu düzelteceğini
belirtmişti. Buna göre, Başbakanın söz verdiği şekliyle 4/C’li personelin
durumları ne zaman düzeltilecek?
Ayrıca,
EUROCONTROL tarafından Meteoroloji Genel Müdürlüğü ile Devlet Hava Meydanlarına
yatırımlarından dolayı personele ödenekler verilmektedir. Devlet Hava
Meydanları bu ödeneklerden tahsil ettiği kısmı personeline verirken Meteoroloji
Genel Müdürlüğü personeline bunları ödememektedir. Bu, eşitlik ilkesine aykırı
değil midir? Bu durumun düzeltilmesi için girişimde bulunacak mısınız?
Teşekkür
ederim.
BAŞKAN
– Teşekkür ediyorum.
Şimdi
soruları cevaplandırmak üzere Sayın Bakanın mikrofonunu açıyoruz.
Maliye
Bakanımız Sayın Naci Ağbal, buyurun.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum. 
Sayın
Gürer’in, Niğde Tıp Fakültesiyle ilgili olarak sorduğu soruyla ilgili şu anda
elimde hazır bir bilgi yok fakat üniversitelerimizin bütçelerini her yıl artan
şekilde karşılıyoruz, harcamalarında üniversitedeki genişlemeye bağlı olarak
artış meydana geliyor, biz de bütçe imkânları çerçevesinde bunları
karşılıyoruz. Niğde Üniversitesiyle ilgili olarak da özel bir sıkıntı varsa
ayrıca görüşmek isterim. 
Trafik
sigortaları konusunda Başbakan Yardımcımız Sayın Mehmet Şimşek bir açıklama
yapmıştı. Şu anda konuşulan sıkıntıları gidermek üzere Hazine Müsteşarlığı
bünyesinde bir çalışma yapılıyor, tamamlandığında gerekli yasal değişiklik
Başbakanlığa gönderilecektir. 
Katma
değer vergisi oranları konusunda… Biliyorsunuz, AK PARTİ hükûmetleri döneminde,
özellikle düşük ve orta gelirli grupların, ailelerin kullandığı temel tüketim
malzemelerinin katma değer vergisi oranları sürekli bir şekilde indirim konusu
yapılmıştır. Özellikle sebze, meyve teslimlerinde, gıda ürünleri teslimlerinde,
yine eğitim öğretim hizmetleri teslimlerinde, tekstil, konfeksiyon
teslimlerinde katma değer vergileri önemli ölçüde indirilmiştir. Hatırlarsanız,
en son, yine yem ve gübrede de katma değer vergisi tamamen sıfırlanmıştı. 
Emeklilerimizin
mali ve sosyal haklarına ilişkin olarak da önemli iyileştirmeler yapıldı. En
son, yine geçen sene temmuz ayında ve bu senenin ocak ayında emekli
aylıklarımızda da önemli iyileştirmeler yapıldı. 
Farklı
kaynaklardan yapılan borçlanmalarla ilgili olarak da zaman zaman düzenlemeler
yaptığımız bilinmektedir. 
Sayın
Arslan Suriyelilere harcanan parayla belli ölçüde yatırımların yapılacağını
söyledi ve hatta, bir ifade daha kullandı, hakikaten üzüldüm yani “boşuna
harcanan para” ifadesi kullanıldı. 
KAZIM
ARSLAN (Denizli) – Aynen, doğru. 
MALİYE
BAKANI NACİ AĞBAL (Bayburt) – Yani, gerçekten üzücü bir cümle olduğunu da
söylemem lazım. “İnsani yardım” diye herkesin kullandığı bir kavram var; insani
yardım evrensel bir cümledir, Türkçe karşılığının da biliyoruz ne olduğunu.
Suriyeli kardeşlerimiz oradaki yönetimin meydana getirdiği olağanüstü ve
insanlık dışı terör sonucunda ülkelerini terk etmek zorunda kalmışlardır ve
Türkiye bu insanlara bağrını açmıştır. Bugüne kadar yaklaşık 10 milyar dolar
civarında bir harcama yapılmıştır. 
Öncelikle, Türkiye bu harcamayı yaparken hiçbir şekilde
bu harcamanın bir başka harcamayla mukayesesini asla yapmamıştır. Bu hepimizin
birbirimize karşı bir insanlık borcudur. Dolayısıyla, bu çerçevede bir
yaklaşımı da çok doğru bulmadığımı belirtmek isterim. 
Sayın Demir amatör spor kulüplerine ilişkin olarak,
amatör spor dallarındaki müsabakalarda sağlık hizmetlerinin yeterli olmadığına
dair değerlendirmelerde bulundu. Tabii ki hem amatör spor hem de profesyonel
spor dallarında daha uygun koşullarda faaliyetlerin yürütülmesi noktasında
Gençlik Spor Bakanlığımızın, Sağlık Bakanlığımızın çalışmaları var. Fakat, şu
anda benim elimde bu konuda bir bilgi yok. İlgili bakanlarımızla da sizin
belirttiğiniz hususları kendileriyle ayrıca konuşacağım. 
Sayın Tor bu terör örgütünün son dönemde meydana
getirdiği olaylar neticesinde zarar gören vatandaşlarımızın zararlarının karşılanması,
mağduriyetlerinin giderilmesi noktasında Hükûmetimiz tarafından yapılan
faaliyetler hakkında bir soru sordular. Bu bölgede terör örgütünün meydana
getirdiği her türlü sıkıntının üstesinden gelmek için valiliklerimiz,
Hükûmetimiz, bakanlıklarımız gece gündüz çalışıyor. Oturdukları yerlerden başka
illere giden vatandaşlarımızın oradaki konaklama ihtiyaçlarının karşılanması,
barınma ihtiyaçlarının karşılanması, çocuklarımızın, gençlerimizin eğitim
ihtiyaçlarının karşılanması, sağlık ihtiyaçlarının karşılanması ve o bölgede
terör örgütü tarafından meydana getirilen ağır tahribatın yaralarının sarılması
için her türlü gayreti gösteriyoruz, bundan sonra da göstermeye devam edeceğiz.

FAHRETTİN
OĞUZ TOR (Kahramanmaraş) – Sayın Bakan, ben “vatandaş” demedim; “esnaf” dedim,
“esnaf”. Anlamadınız…
MALİYE BAKANI NACİ AĞBAL (Bayburt) – Sayın Tarhan
Darıca’da bir kısım kamu hizmet binalarına ilişkin olarak sıkıntıları olduğunu
belirtti.
BAŞKAN – Lütfen, sayın milletvekilleri…
MALİYE BAKANI NACİ AĞBAL (Bayburt) – O konuda ben
ilgili bakanlıklarla görüşeceğim, bir bilgim yok ama…
(Mikrofon otomatik cihaz tarafından kapatıldı) 
BAŞKAN- Teşekkür ediyoruz Sayın Bakan.
8’inci maddeyi…
ÖZGÜR ÖZEL (Manisa) – Sayın Başkan, bir söz talebim
var, özür dilerim.
MEHMET NECMETTİN AHRAZOĞLU (Hatay) – Sayın Başkan…
BAŞKAN – 8’inci maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir.
Sayın Özel, buyurun.
IV.- AÇIKLAMALAR (Devam)
9.- Manisa Milletvekili Özgür Özel’in,
Adıyaman’ın Gerger ilçesindeki bir maden ocağında meydana gelen patlamada
hayatını kaybeden işçiye Allah’tan rahmet, yaralı işçiye de acil şifalar
dilediğine ve Maliye Bakanı Naci Ağbal’ın 2016 Yılı Merkezi Yönetim Bütçe
Kanunu Tasarısı’nın 8’inci maddesi üzerindeki soru-cevap işlemi sırasındaki
bazı ifadelerine ilişkin açıklaması
ÖZGÜR ÖZEL (Manisa) – Sayın Başkan, teşekkür ederim.
Öncelikle, yine üzücü bir haber aldık; Adıyaman ilinin -seçim
bölgenizin- Gerger ilçesindeki bir maden ocağında bir patlama meydana gelmiş,
Hacı Demirel adında 1 işçi hayatını kaybetmiş ve Kadir Aslan adında da 1 yaralı
var. Hayatını kaybeden emekçi kardeşimize Allah’tan rahmet, yaralıya da acil
şifa diliyoruz, Adıyaman’a da geçmiş olsun dileklerimizi iletiyoruz.
Tabii, bu konularda Meclisin geçmiş dönemde hazırlamış
olduğu işçi sağlığı ve iş güvenliğiyle ilgili, maden güvenliğiyle ilgili “Soma
Raporu” olarak kamuoyunda bilinen bir rapor var ama geçen dönem gündeme
alınamamıştı. Bunun mutlaka bu dönem gündeme alınması ve ilgili bakanlıkların
bunun üzerinden çalışmalar yapması, bu tip acıları tekrar tekrar yaşamamızın
önüne geçecektir, onu vurgulamak istedim.
İkinci bir husus da, Sayın Bakan milletvekilimizin
sorusundan sanki Suriyelilere harcanan paranın boşa harcanan para olarak
anladığını ve üzüldüğünü söyledi. Tabii, öyle anlaşılırsa hepimiz üzülürüz. 
MALİYE BAKANI NACİ AĞBAL (Bayburt) – Tutanaklara
bakabilirsiniz.
ÖZGÜR ÖZEL (Manisa) – Doğrusu şudur: “Adalet ve
Kalkınma Partisinin -yaptığımız tüm uyarılara rağmen- dış politikada yapmış
olduğu hataların sonucu ortaya çıkan bir mülteci krizi ve buna harcanan paralar
keşke daha doğru yerlerde harcanabilseydi.” Ama, ülkemize sığınanlar varsa
-özellikle sosyal demokrat bir parti olarak- oraya yapılacak harcamaların boşa
harcama olduğunu söylememiz söz konusu değil. 
Vekilimizin kastını yanlış anladınız. Mesele tamamen
şundan ibaret: Sizin hatalı dış politikanızın ürünü olan Suriye’de yaşananlar
ve devamında mülteci krizi. Burada yaşananların boşu boşuna yaşandığını, daha
doğru yönetilebileceğini kastediyoruz.
Teşekkür ediyorum, sağ olun.
BAŞKAN – Teşekkür ediyorum.
İDRİS BALUKEN (Diyarbakır) – Sayın Başkanım… Sayın
Başkanım…
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S. Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN - Şimdi, 9’uncu maddeyi okutuyorum:

ÜÇÜNCÜ BÖLÜM
Yatırım Harcamaları, Mahalli İdareler ve Fonlara
İlişkin Hükümler
Yatırım
harcamaları
MADDE
9- (1) 2016 Yılı Yatırım Programına ek
yatırım cetvellerinde yer alan projeler dışında herhangi bir projeye harcama
yapılamaz. Bu cetvellerde yer alan projeler ile ödeneği toplu olarak verilmiş
projeler kapsamındaki yıllara sari işlere (kurulu gücü 500 MW üzerinde olan
baraj ve HES projeleri, Gebze-Haydarpaşa, Sirkeci-Halkalı Banliyö Hattının
İyileştirilmesi ve Demiryolu Boğaz Tüp Geçişi İnşaatı Projesi, Ulaştırma,
Denizcilik ve Haberleşme Bakanlığınca gerçekleştirilecek şehir içi raylı ulaşım
sistemleri ve metro yapım projeleri ile diğer demiryolu yapımı ve çeken araç
projeleri hariç) 2016 yılında başlanabilmesi için proje veya işin 2016 yılı
yatırım ödeneği, proje maliyetinin yüzde 10’undan az olamaz. Bu oranın altında
kalan proje ve işler için gerektiğinde projeler 2016 Yılı Programının
Uygulanması, Koordinasyonu ve İzlenmesine Dair Karar esaslarına uyulmak ve
öncelikle kurumların yatırım ödenekleri içinde kalmak suretiyle revize
edilebilir.
(2)
Merkezi yönetim kapsamındaki kamu idarelerinin, yatırım programında ödenekleri
toplu olarak verilmiş yıllık projelerinden makine- teçhizat, büyük onarım,
idame-yenileme, tamamlama ile bilgisayar yazılımı ve donanımı projelerinin
detay programları ile alt projeleri itibarıyla tadat edilen ve edilmeyen toplulaştırılmış
projeler ile ilgili işlemlerde 2016 Yılı Programının Uygulanması, Koordinasyonu
ve İzlenmesine Dair Karar esasları uygulanır.
(3)
Merkezi yönetim kapsamındaki kamu idarelerinin bütçelerine yatırım projeleri
ile ilgili olarak yapılacak ödenek ekleme, devir ve aktarma işlemleri 2016 Yılı
Programının Uygulanması, Koordinasyonu ve İzlenmesine Dair Kararda yer alan
usul ve esaslara göre yatırım programı ile ilişkilendirilir.
(4)
2016 Yılı Yatırım Programına ek yatırım cetvellerinde yıl içinde yapılması
zorunlu değişiklikler için 2016 Yılı Programının Uygulanması, Koordinasyonu ve
İzlenmesine Dair Kararda yer alan usullere uyulur.
(5)
3152 sayılı Kanunun 28/A ve 6360 sayılı Kanunun geçici 1 inci maddesinin yirmi
beşinci fıkrası gereği 2016 yılı bütçesine devren kaydedilecek ödenekler,
Kalkınma Bakanlığına bilgi vermek kaydıyla proje sahibi ilgili kurum tarafından
Yatırım Programında yer alan projelerle ilişkilendirilir.

İDRİS
BALUKEN (Diyarbakır) – Sayın Başkan, bir söz talebim olacak.
BAŞKAN
– Buyurun Sayın Baluken.
IV.- AÇIKLAMALAR (Devam)
10.- Diyarbakır Milletvekili İdris
Baluken’in, Diyarbakır’ın Sur ilçesinde sokağa çıkma yasağının uygulandığı
mahallelere yönelik yapılan bombardımanlarda çok sayıda yurttaşın yaralandığına
ve bir an önce hastanelere nakledilmeleri gerektiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, Diyarbakır’ın Sur ilçesinde, biliyorsunuz, yüz güne yaklaşan sokağa
çıkma yasağı uygulaması devam ediyor. Bugün Sur’dan aldığımız haberler son
derece kaygı verici. Sabahtan beri özellikle sokağa çıkma yasağının uygulandığı
mahallelere yönelik yapılan bombardımanlarda içeride bulunan çocuk ve
kadınların da olduğu onlarca yurttaşın ağır bir şekilde yaralandığı, yer yer
bazı yerellerden de 50’ye yakın yaralının olduğu bilgisi bize iletildi; 7’sinin
durumu ağır, şuurlarının kapalı olduğu ifade ediliyor. Gün boyu Hükûmet
yetkilileri ve devlet yetkilileriyle yapmış olduğumuz görüşmelere rağmen, hâlâ
bu yaralıların tahliyesini gerçekleştiremedik. Bu tahliyenin gerçekleşmemesi
durumunda, Sur’da yaralanan onlarca yurttaşımızın -ki dediğim gibi, bazı yerel
kaynaklar 50’ye yakın yurttaştan bahsediyor- katledilmesi ve ikinci bir Cizre
vahşetinin ortaya çıkması gibi bir durum maalesef önümüze gelebilir. Umarım,
aklıselim hâkim olur; umarım, Sur’daki bu mevcut insani trajedi yeni bir vahşet
tablosuyla sonuçlanmaz. Bu konuda girişimlerimizi sürdürüyoruz. 
Buradan
da tekrar Hükûmet yetkililerine, devlet yetkililerine bir çağrıda bulunmak
istiyorum: Yaralanmış ve hastaneye nakledilmeyi bekleyen insanları, bir hukuk
devletinin, bir sosyal devletin yapması gereken şey neyse o şekilde, bir an
önce hastaneye nakletmeyle ilgili bir süreç işletmeleri gerektiğini ifade
ediyorum.
Teşekkür
ederim.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam) 
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Evet, şimdi, 9’uncu madde üzerinde gruplar adına ilk söz, Milliyetçi Hareket
Partisi Grubu adına Ankara Milletvekili Mustafa Mit’e aittir. 
Sayın
Mit, buyurun. (MHP sıralarından alkışlar) 
MHP
GRUBU ADINA MUSTAFA MİT (Ankara) – Sayın Başkan, değerli milletvekilleri; 2016
Yılı Bütçe Kanunu Tasarısı’nın 9’uncu maddesi hakkında Milliyetçi Hareket
Partisi adına söz almış bulunuyorum. Genel Kurulu saygıyla selamlıyorum.
Değerli
milletvekilleri, Meclis tarafından kabul edilen Onuncu Kalkınma Planı’nın
gerçekleşemeyeceği anlaşıldığından, Aralık 2015’te Bakanlar Kurulu tarafından
2016 ve 2018 dönemini kapsayan Orta Vadeli Program ortaya konulmuştur. Bütçe ve
planlar bütün fertleri alakadar eder, onun için bu belgelerin gerçeği
yansıtması gerekir. Sizlere sadece bir rakam vermek istiyorum: AKP’nin 2011
Seçim Beyannamesi hedeflerinde 1,076 milyar dolar olan gayrisafi yurt içi
hasıla geçen yıl ortaya konulan Orta Vadeli Program’da 850 milyar dolar, 2015
yılı gerçekleşmesi ise 722 milyar dolardır. Bir diğer rakam, Onuncu Kalkınma
Planı’nda 2018 yılına ilişkin 15.966 dolar olarak gösterilen fert başına yıllık
millî gelir, Orta Vadeli Program’da 10.656 dolar olarak revize edilmiş yani
yüzde 33 yanılma vardır. Çokça telaffuz edilen, olmadığı hâlde varmış gibi
gösterilen istikrar bu mudur? 
Şubat
2016 itibarıyla, Ekonomi Güven Endeksi 14,8 gerilemiştir. Bunu başka faktörler
de etkilemiş olabilir ancak Hükûmet bu faktörleri de ortadan kaldırmak, ilan
ettiği hedefleri her hâlükârda gerçekleştirmek zorundadır. Bu Hükûmetin ve bu
bütçenin inandırıcılığı yoktur. Merhum Alparslan Türkeş’in kurduğu Devlet
Planlama Teşkilatını hatırlamak, hakkını da teslim etmek gerekiyor. AK PARTİ
iktidarı Devlet Planlama Teşkilatını kapatmıştır, şimdi yapılanlarsa
gerçekleşme ihtimali olmayan planlarla uğraşmaktır.
Bütçe Kanun Tasarısı’nın 9’uncu maddesi yatırımlarla
alakalıdır. Devlet yatırımlarının ekonomiyi etkilemesi, yönlendirmesi tabiatı
icabıdır. Maddenin (1)’inci bendinde proje adına tefrik edilen ödeneğin başka
bir projeye kullanılamayacağı ifade edilmektedir. Bu bütçede yatırım
ödeneklerinin yerine toplulaştırılmış projeler, topluca ödenekler ayrılmıştır.
Bu nereden geliyor? Bakanlar Kurulunca kabul edilen 2016 Yılı Programı’nın
Uygulanması, Koordinasyonu ve İzlenmesine Dair Karar’dan gelmektedir. Bu
kararnamenin 31’inci maddesinde kuruluşların proje revizyon taleplerini 15
Aralık 2016’ya kadar Kalkınma Bakanlığına gönderileceği, bu taleplerin de yıl
sonuna kadar sonuçlandırılacağı bildirilmektedir.
Değerli milletvekilleri, 2016 yılı bütçesinde
yatırımlar için 60 milyar TL ödenek ayrılmıştır. Mukayese olsun diye
söylüyoruz, 2016 yılında faiz ödemelerine de 56 milyar TL ödenek ayrılmıştır.
Bizim yatırımdan anladığımız, ülkemizin kalkınmasına katkı sağlayacak, istihdam
yaratacak, ekonomiyi kırılganlıktan kurtaracak dengeli ve güvenli kılacak
üretime yönelik olan yatırımdır. AK PARTİ iktidarları döneminde bu manada
hiçbir yatırım gerçekleştirilmemiştir. İktidar çevreleri daha yeni yeni
“üretim” demeye başlamışlardır. Yatırım ile tasarruflar arasında ilişki vardır.
Maliye Bakanımız bütçe sunumunda “Ekonomide sağlanan güven ve istikrar
ortamının da etkisiyle finansmana erişmenin kolaylaşması, özel tasarrufların
gayrisafi yurt içi hasılaya oranını yüzde 11,2’ye indirmiş.” demektedir.
Tasarruf oranlarından birkaçını ifade edelim: Çin’de yüzde 47,4; Güney Kore’de
yüzde 35,7; Hindistan’da yüzde 29,3; Endonezya’da yüzde 31,7 ve Meksika’da
19,7. Bu ülkeler, bizim gibi gelişmekte olan ülkeler kategorisinde
sayılmaktadır. 
Özel
tasarrufları teşvik etmek maksadıyla oluşturulan bireysel emeklilik sistemi de
yanlış kurgulanmıştır. Bireysel emeklilikte yüzde 25 oranındaki devlet
katkısıyla oluşan fon, devletin iç borçlanmasında kullanılmakta yani devlet
kendi parasına faiz ödemek durumunda kalmıştır. Bu faiz, sigortalıya yansıtılsa
diyeceğim yok ancak bu faiz sigorta şirketlerine aktarılmaktadır. 
Şimdi,
takibe düşenler hariç 26 milyon kişinin tüketici kredisi ile kredi kartları
borçlarının toplamı 600 milyar dolardır yani neredeyse bir yıllık gayrisafi yut
içi hasılaya eşittir. Bu 600 milyar dolar, çalışılacak, yemeden içmeden
kesilecek ve ödenecek. Peki, asgari ücretli bunu nasıl ödeyecek? 
Yıllardır
söylenmesine rağmen, AK PARTİ Hükûmeti, tasarruf eksiğini gidermek maksadıyla,
satacak hiçbir şey kalmadığından, gözünü şimdi milletin kefen parası olan
yastık altında biriktirdiği altınlara dikmiştir. Şimdi, Hükûmet “Altın şeklinde
tutulan tasarrufların sisteme çekilmesi için çeşitli mekanizmalar
geliştireceğiz.” demektedir. Şimdi, elde avuçta kalana gözünü dikti Hükûmet.
Tasarruf yoksa yatırım yoktur, borç alırsınız. “Yabancı sermaye bu açığı
karşılasın.” denilirse on üç yıllık yabancı sermaye girişlerine bakılması
gerekmektedir. Bankaların sendikasyon kredileri, devlet tahvilleri, borsa ve
döviz spekülasyonları, bunların ülkemize ne katma değer sağladığını da Hükûmete
sormak gerekir. 
TÜİK’in
2015 yılı verilerine göre, 15 ila 24 yaş işsizlik oranı yüzde 18,6’dır. Reel
işsizlik miktarı ise 6 milyon civarındadır. Bunlar iş alanı istiyor, bu insan
gücü ekonominin dışında kalıyor.
Şu kadar üniversite kurduk deniliyor. Sayın Bakan, kaç
üniversitemiz sizin kriterlerinize uygun üniversitedir? Daha değişik bir
anlamla, dünyada denkliği kabul edilmiş kaç tane üniversitemiz vardır?
İşsizliği aşağı çekmek üzere oluşturulan yüksek liselerin, eğitilmiş iş gücü
arayan ekonomiye katkısı ortadadır. İşverenler kalifiye eleman aramakta,
gençler ise iş aramaktadır.
Başbakan ve Maliye Bakanının sunumlarında bazı
yatırımlardan bahsedilmektedir. Yapılan işin kötüsü olmaz, bizim itirazımız kaynakların
verimli kullanılmadığınadır, adama göre yatırım projesi icat etmeyedir. Hızlı
trenle alakalı sözleşmelerde 57’nci Cumhuriyet Hükûmetinin imzası vardır. Sayın
Başbakan, Başkentray Projesi’ni hayata geçirdiğini söylüyor. Çalışan 2 hat var.
Çayyolu hattı ne hikmetse çok yavaş, Sincan hattı ise proje hatası olarak
aktarmalı olarak çalışmaktadır, Keçiören hattı ise Allah’a emanet, yılan
hikâyesine dönmüştür.
Kıbrıs’ın
içme suyu ihalesi yapıldı, 1,5 milyar dolar harcandı. Sonuç olarak Kıbrıs
Hükûmetiyle suyun dağıtımı, ücretlendirmesi gibi konularda anlaşma
sağlanamadığı için proje bugün ortada beklemektedir. Başbakan, iktidara
geldiklerinde 26 havaalanı olduğunu, bunu 55’e çıkardıklarını söylemektedir.
Mevcut askerî havaalanlarını sivil uçuşa açmayı yatırım olarak ifade etmek
doğru değildir. Kaç tane yeni havaalanı yapılmıştır, bunun söylenmesi
gerekmektedir.
Hazır
üretim ünitesi olan tarım sektörüne yapılan yatırımlar ya yanlış olmuş ya da
böyle yatırımlar yapılmamıştır. Çünkü, dünyada kendi kendine yeten 7 ülkeden
birisi olan Türkiye, canlı hayvan, pamuk, buğday, hatta mercimek, ot, saman,
nohut gibi maddeleri ithal eder hâle gelmiştir.
On
üç yıllık AKP iktidarı döneminde, en yoksul yüzde 20’lik kesim millî gelirin
yüzde 6,5’unu; en zengin yüzde 1’lik kesim ise millî gelirin yüzde 54’ünü
almaktadır. En zengin yüzde 1’lik kesimin aldığı pay son on yılda yüzde 43
oranında artmıştır. Hükûmet buna da itiraz edebilir ancak gerçekleri
değiştiremez diyor, bütçenin hayırlara vesile olmasını diliyor, hepinizi saygıyla
selamlıyorum. (MHP sıralarından alkışlar) 
BAŞKAN
– Teşekkür ediyorum.
Madde
üzerinde ikinci söz, Halkların Demokratik Partisi Grubu adına Tunceli
Milletvekili Alican Önlü’ye aittir.
Buyurun
Sayın Önlü. (HDP sıralarından alkışlar) 
HDP
GRUBU ADINA ALİCAN ÖNLÜ (Tunceli) – Sayın Başkan, değerli milletvekilleri; 2016
bütçesi üzerinde grubum adına söz almış bulunmaktayım. Hepinizi saygıyla
selamlıyorum.
Bütçe,
teknik olduğu kadar politik bir konudur ve iktidarların toplumsal meselelere
ilişkin politik tercihlerini de yansıtır. Ülkemizde çevre, tarım, ekoloji,
enerji ve kalkınmanın hep bu politik tercihler sonucu bir yıkımı, talanı,
rantları olarak da yeniden şekillendirmiş ve bugün geldiğimiz noktada
yoksulluğun, açlığın, çoraklığın mekânı ve alanlarına dönüştürmüştür. Öznesi
insan ve doğa olan bu alanlarda şimdiye kadar kurumuş dereler, tekelleşmiş
tarım, alabildiğince rant hüküm sürmektedir. Teknik verileri konuşabiliriz ama
pek de bir anlam ifade etmediğini kaç gündür tartışarak görüyoruz. Anlayışı ortaya
koymak daha önemlidir. Bu anlayışın da insancıl olmadığı açıktır ve ortadadır.
Artık bundan sonra bu rant ve talan anlayışının alternatiflerini konuşmak ve
inşasını geliştirmek, başta gelecek nesillere olmak üzere, herkesin lehine ve
hayrına olacaktır. Ancak, AKP iktidarının bugünkü anlayışının, değil inşa
etmeyi tartışmayı, buna tahammül etmesi… Bütün bu alternatiflerin gelecek
AKP’siz dönemlerde mümkün olabileceği tüm toplum tarafından artık kanıksanır
hâle gelmiştir. Her gün yeni rant ve talan alanları yaratan, ekonomiyi sadece
yandaş müteahhitlerin kazancıyla değerlendiren, sadakayı sosyal politika olarak
yutturmaya çalışan, işçi cinayetlerine kaza süsü veren, doğa talanını kalkınma
kılıfı olarak bizlere sunan ve Türkiye'yi buna inandırmaya çalışan bir icraat
içindedir. Türkiye halklarının buna inanması, idam kürsüsüne kendi kendine
tekme vurması anlamına gelecektir. 
Sayın
Başkan, değerli üyeler; bu topraklarda yeterince idam edildik, yeterince
açlığa, yoksulluğa maruz bırakıldık, inancımız, kimliğimiz, dilimiz yeterince
yok sayıldı ama buna karşı hiç taviz vermeden direndik. Siz “millet” dedikçe,
biz “insan” dedik. Siz “devlet” dedikçe, biz “Devlet değil, insanlık için onur”
dedik. Siz “ecdadımız” dedikçe, biz insanıkâmillerin yoluna daha sıkı sarıldık.
Siz, toplumu tek dil, tek din, tek mezhep ve bireyleri birbirine düşman
kıldıkça, biz yetmiş iki milleti ve doğayı aynı nazarda gördük. 
Çoğunuz
da bilirsiniz ki Halide Edip’in Çakırcalı Efe’ye bir sorusu var. Bilmeyenler
varsa bunu hiç dillerinizden düşürmediğiniz millî bir örnek olarak da
öğrenmekte fayda var. Halide Edip, “Ahaliye neden bu kadar zulmediyorsunuz?”
diye sorar Efe’ye. Efe de “Tebaayı yönetmek ya ilimle olur ya da zulümle olur,
bende de ilim yok.” der. İşte ilmi olmayanların zulümden umduğu medet, bugün
tüm insanlık değerlerinin sınırlarını zorlamış durumdadır. 
AKP
Hükûmetinin enerji, tarım, çevre, kalkınma politikaları doğa sınırlarına
dayanmıştır. Ormanlar, dağlar, akarsu yatakları, yer altı zenginlikleri,
göller, ekonomik ve siyasal çıkarlar doğrultusunda talan edilmiştir. Artık,
neredeyse yağmalanacak doğal bir kaynak kalmamıştır. Yüzyıllardır doğayla uyum
içerisinde yaşayan yerel topluluklara ait sosyal, ekonomik ve kültürel
değerler, devlet politikalarından kaynaklı ciddi bir yıkımla karşı karşıyadır.
Doların yeşilini doğanın yeşiline tercih etme tutkusu, geleceğimizi
zehirlemekte ve ipotek altına almaktadır. AKP’nin kalkınma politikalarını
temsil eden TOKİ, HES, maden ve karakollar ayrı bir yıkım ve geleceksizleştirme
çabasından başka bir şeyi temsil etmemektedir. Kentlere mal bulmuş mağribi gibi
çöreklenen TOKİ anlayışı, en kadim kültürleri ortadan kaldırmaktadır.
Başta İstanbul olmak üzere, birçok yerde tarihî ve
kültürel doku, yerini ucube yapı ve toplumsal ilişkilere bırakmıştır. Fetih
hırsıyla doğa kültür ve tarihi tanımazlık had safhaya çıkmış, yağmaya dönüşmüş
ve mevcut olana tüm Vandallığıyla saldırarak rant amaçlı ekonomik bir öncü olma
yönünde hızla ilerlemektedir. TOKİ’nin neredeyse ele geçirmediği tepe kalmamış,
yeşillik namına ne varsa talan edilmiş, ucube mimarisiyle AKP döneminde bir
çığır açmıştır.
Tarihî İstanbul Yarımadası’nda yükselen gökdelenler,
tarihî yarımadadaki eserlere gölge olmuştur. Hamasi millî ecdat nutuklarını
dillerinden düşürmeyen AKP’nin, ecdatlarının eserlerine, tarihî bilincine ve
hukukuna saygısı da bu kadardır. Bu gaflet ifade edildiğinde ise bol hamasetle
sürekli dillerinden düşürmedikleri: “İnşallah, maşallah.”
“Kalkınma” adı altında, yerel toplulukların ve
halkların yaşam alanları ellerinden alınıyor, göçe zorlanıyor ve asimilasyona
tabi tutuluyor. Bugüne kadar yapılan 1.500 baraj ve HES projesinden kaynaklı,
400 bin insan topraklarından göç etmek zorunda kalmıştır, bir o kadarı da
yaşamı elinden alınmışken yapımı planlanan en az 2 bine yakın baraj ve HES
projesiyle de 1 milyona yakın insan etkilenmek durumunda kalacaktır. 
İnsanlık tarihi ve kültürümüz açısından da önemli olan
yerleşim alanları, kültür mirasımız sular altında bırakılmaktadır. Kültürel ve
ekolojik bir soykırımla ve ekolojik kırımla karşı karşıya kalmaktayız. Hükûmet,
baraj ve HES projeleriyle yerel kültürleri ve özgünlükleri tek tipleştirmek ve
bu projelerle de kültürleri, inançları, farklılıkları devletin kontrolüne
almaya çalışmaktadır. Kürdistandaki HES ve barajların yanı sıra sadece
Karadeniz’de 1.300’e yakın HES planlanmaktadır.
Gelelim
başka bir boyuta. Dünyanın hiçbir ülkesinde baraj ve HES projeleri askerî
amaçlı yapılmaz. Ama AKP döneminde, Devlet Su İşlerinin 2007 yılı Faaliyet
Raporu’nda belirttiği gibi, 2007 yılında Yatırım Programı’na etüt kapsamında,
sınır güvenliği sebebiyle alınan “su şişirme bentleri” adı altında 11 barajın
kati proje ihalesi yapılmıştır. AKP Hükûmeti, uluslararası literatüre bir
yenisini daha eklemiştir: Güvenlik barajları. Devlet Su İşleri 2008 yılında,
askerî amaçlı, Şırnak’ta 7, Hakkâri’de 4 baraj yapmıştır. Devlet yetkililerinin
de açıkça, hiç gizlemeden ifade ettiği gibi, bu barajların enerji ve sulama
amaçlı olmadığı dile getirilmiştir. Barajların tamamlanmasıyla Şırnak-Uludere,
Hakkâri-Çukurca’ya kadar olan sınır boyu suyla doldurulacak, böylelikle, güya,
sınırların güvenliği bu barajlarla sağlanmış olacaktır. 
Bugün
kürdistan illerinde, Bingöl, Mardin, Diyarbakır ve Dersim’de planlanan baraj ve
HES projeleri bu amaçla hayata geçirilmek istenmektedir. Dersim’de Munzur
Vadisi üzerinde yapılmak istenen 4 güvenlik barajı, Dersim-Bingöl,
Dersim-Erzincan sınırlarını birbirine geçilmez hâle getirmiştir. 
Artvin,
Dersim halkının kutsal mekânları, inanç yerleri ve kültürü sular altında
bırakılmak istenilmektedir. Artvin Cerattepe’de insanlar, sırf yaşadıkları
kentin ranta kurban gitmemesi için demokratik haklarını kullanırken insanlık
adına utanç verici şekilde saldırılara maruz kalmıştır. Buna da “hukuk devleti”
denmektedir. Tabii ki sevsinler hukukunuzu. Aslında iki gündür tartışılan, AKP
ekonomi ve yatırım mantığının nasıl inşaata dönüştüğünü… O zaman bu mantığın
devleti de müteahhit devletidir ancak müteahhit devleti diyebiliriz. 
Keyfilik
ve yasa dışılık had safhada. Bu had safhalık öyle birisine rahmet okutuyor ki
Hitler bile Berlin’de, yargıçlara “Kanun dışına çıkmayın.” diyebilmiştir ama
AKP Hükûmeti -defalarca da örnek aldığı, Cumhurbaşkanının da örnek aldığı- buna
rahmet okutacak pratikleri sergilemektedir. 
Sayın
vekiller, hukuk için hiçe sayan, çalıp çırpan, hesabını vermeden millete ahlak
dersi veren, kadın bedeni üzerinden siyaseti bir hak olarak gören, insanların
bedenini yerde sürükleyen, milletin anasına küfredenlerle iş tutan ve bunu bir
icraat olarak meşru bir şekilde halkımıza yansıtan bu anlayışı kınıyoruz. Sizin
bu anlayışınıza karşı halk da çıkar “Ben de sizin hukukunuzu, icraatınızı
tanımıyorum.” der. Tabii ki yerden göğe de haktır ve bu direnme meşrudur. 
Artvin’den
Dersim’e… 
(Mikrofon
otomatik cihaz tarafından kapatıldı) 
ALİCAN
ÖNLÜ (Devamla) – …Gezi’den sonra, Cizre’den Silopi’ye kadar her alanda insanlar
adalet arar, barış arar, özgürlük arar. 
Hepinizi
saygıyla selamlıyorum. (HDP sıralarından alkışlar) 
MEHMET
NACİ BOSTANCI (Amasya) – Sayın Başkan, yerimden bir açıklama yapabilir miyim? 
BAŞKAN
– Buyurun Sayın Bostancı. 
IV.- AÇIKLAMALAR (Devam)
11.- Amasya Milletvekili Mehmet Naci
Bostancı’nın, Tunceli Milletvekili Alican Önlü’nün 2016 Yılı Merkezi Yönetim
Bütçe Kanunu Tasarısı’nın 9’uncu maddesi üzerinde HDP Grubu adına yaptığı konuşmasındaki
bazı ifadelerine ilişkin açıklaması
MEHMET
NACİ BOSTANCI (Amasya) – Teşekkür ediyorum. 
Bu
kürdistan illeri meselesi geçmişte de çok tartışıldı. Bunu söyleyen
arkadaşların, bu ifadeyi kullananların “türkistan” illeri neresi, orayı da bize
işaret etmesi lazım. Bu da fiilen Türkiye’yi zihinlerde bölme anlamına gelir.
Türkiye'nin her yerinde Kürtler ve Türkler vardır, var olmaya devam
edeceklerdir. Hep beraber demokratik, özgür bir ülkede geleceğe, ortak kadere
birlikte gideceğiz. Tarihi şahit göstererek “Geçmişte buraların ismi
kürdistandı, şimdi de ‘kürdistan’ şeklindeki telaffuza niçin itiraz ediliyor?”
demek doğru ve haklı değildir. Geçmişte imparatorluklar vardı.
İmparatorlukların siyasal yönetim biçimleri farklıydı. Adlandırma da vilayet sistemi
de yönetim ile halk arasındaki ilişkiler de bugünkü rejimle mukayese bile
edilemeyecek tarzda, bambaşka bir tarihî bağlamdaydı.
Şimdi,
yaşanan onca değişmeyi, demokrasinin teşekkülünü, halkın rızasını esas alan
yönetimlerin kurulmasını bir millet olarak ortak geleceğe yürüme işini
ıskalayıp etnikçi bir tahayyül ile farklı tasavvur anlamına gelebilecek tarzda
kimlik kurmanın bir unsuru olarak, tarih yağma ve talan edilerek bu ifadelerin
burada kullanılmasını kınıyorum ve uygun bulmuyorum. (AK PARTİ sıralarından
alkışlar) Bu, sadece benim değil, bu anlayışla davranan, tarihin yağma ve talan
edilmesine karşı çıkan Türklerin, Kürtlerin, bu ülkede yaşayan herkesin,
demokratik bir ülkenin vatandaşları olması idealine bağlı olan herkesin ortak
kanaatidir. 
Bunun
dışında da tabii sayın konuşmacıya söylenecek çok söz var, onlara da Hükûmet
herhâlde gerektiğinde cevap verecektir. 
Saygılarımla.

BAŞKAN
– Sayın Baluken, siz de sisteme girmişsiniz, buyurun. 
İDRİS
BALUKEN (Diyarbakır) – Şimdi, ben başka bir konu için sisteme girmiştim ama
Sayın Bostancı açık bir şekilde grubumuza sataştı yani tarihî gerçekleri talan
etmekle suçladı. Sataşmadan dolayı cevap vermek istiyorum.
BAŞKAN
– Buyurun, iki dakika süre veriyorum. 
Yeni
bir sataşmaya meydan vermeyelim.
V.- SATAŞMALARA İLİŞKİN KONUŞMALAR (Devam)
11.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın yaptığı açıklaması
sırasında HDP Grubuna sataşması nedeniyle konuşması
İDRİS
BALUKEN (Diyarbakır) – Teşekkür ederim.
Sayın
Başkan, değerli milletvekilleri; buradan tekrar hararetli bir kürdistan
tartışması açma niyetinde değilim. Sayın Bostancı, aslında çözüm süreci
komisyonunda başkanlık yapmış bir milletvekili olarak ve akademisyen kimliğine
sahip bir milletvekili olarak kürdistanın, kürdistan coğrafyasının tarihsel,
siyasal, toplumsal, sosyolojik, coğrafik, ekonomik açıdan nasıl bir realiteye
tekabül ettiğini buradaki birçok milletvekilinden daha iyi biliyor ama
özellikle, bu tartışmayı bir bölünme paranoyası üzerinden ele almasını kabul
etmek mümkün değil. Biz kürdistan realitesini dile getirirken asla Türkiye'nin
bölünmesi üzerinden, halkların ayrışması üzerinden bir çerçeve ortaya
koymuyoruz. Tam tersine, geçmişle yüzleşme ve bu konuda tarihsel hakikatlerle
birlikte bir çözüm arayışının bu ülkedeki temel meselelere çözüm getireceğini
söylüyoruz. 
Şimdi,
idari sistemle ilgili, mevcut rejimle ilgili ve muhtemelen anayasal düzenle
ilgili yaptığınız atıflarla da gözlerimiz yaşardı Sayın Bostancı. Yani bu
ülkede, en azından, bütçe görüşmelerinin olduğu bu on günlük süre içerisinde
defalarca mevcut Anayasa’yı tanımadığını kimin ifade ettiğini belirttik. Fiilî
bir rejim değişikliği olduğunu, Türkiye’de artık mevcut yasalar, Anayasa ve
mevzuat doğrultusunda bir işleyişin olmadığını kimin ifade ettiğini belirttik.
Keşke niyet okuma üzerinden birtakım paranoyaları harekete geçirme anlayışı
yerine, siz o dönemde bu hassasiyet içerisinde olsaydınız. 
Burada
her siyasi parti kendi siyasi programını, tarihsel perspektifini, toplumsal,
sosyolojik çözümlemesini, analizini özgürce ifade etme hakkına sahiptir. Sizin
belirttiğiniz görüşler, partinizi ya da şahsınızı bağlayıcı nitelik taşıyan
görüşler olabilir. 
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – HDP’yle ilgili bu şekilde bir tartışma açmanızı doğru
bulmuyorum.
Teşekkür
ederim.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Baluken konuşmasında, “bölünme paranoyası
içerisinde olduğumuz” şeklinde bir ifadeyle açık bir sataşmada bulunmuştur. Bu
çerçevede 69’a göre söz talep ediyorum.
BAŞKAN
– Buyurun Sayın Bostancı, size de iki dakika süre vereceğim. (AK PARTİ
sıralarından alkışlar)
Lütfen
yeni bir sataşmaya meydan vermeyelim. 
12.- Amasya Milletvekili Mehmet Naci
Bostancı’nın, Diyarbakır Milletvekili İdris Baluken’in sataşma nedeniyle
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET
NACİ BOSTANCI (Amasya) – Sayın Baluken, paranoyanın klinik tıptaki karşılığını
okumuşsunuzdur muhakkak ama bildiğim kadarıyla psikiyatrist değilsiniz. Burada
kişisel bir teşhisten hareketle, öyle anlaşılıyor ki neticede işi kolektif bir
algıya getiriyorsunuz. Kimsenin bölünme paranoyası içerisinde olma durumu yok.
Kişisel olarak ben kafayı yemiş birisi olsam, dediğinizi böyle okuyabilirim ama
bu ülkede yaşayan insanların çok büyük bir kısmı, yaşanan terörist saldırı
karşısında “Bu ülke bir beka problemi yaşıyor, bu ülke bölünmek isteniyor.”
diye düşünüyorsa herhâlde buna paranoya diyemezsiniz. Otuz yıldır, PKK denilen
bir terör örgütü silahla sahada insanların kanını döküyor hem Kürtlerin hem
Türklerin ve bu işi etnik temelde bir mücadele olarak takdim ediyor, arkasına,
dökülen kan üzerinden bir mistisizm koyuyor. Şimdi, insanlar arasına kin,
düşmanlık, husumet tohumlarını ektiğinizde bunun gideceği yer neresidir Sayın
Baluken? Bunun gideceği yer… Kanın, dehşetin, şiddetin olduğu bir yerde
insanları birleştirmek için ne kadar çaba sarf ederseniz sarf edin, o kan,
şiddet, o terör örgütünün varlığı ve girişimleri her zaman bölünmeyi akıllarda
tutar. O yüzden, bölünme konusu bu insanların, bu milletin her zaman
aklındadır, her zaman buna ilişkin bir endişe taşırlar, hem Kürtler taşır hem
Türkler taşır. Önemli olan, eğer bölünmeye itiraz ediyorsak teröre karşı
çıkmaktır, şiddete karşı çıkmaktır, kardeşleri birbirine kırdıran anlayışa
karşı çıkmaktır. Ama, buna karşı çıkmak yerine, bir tür bu etnikçi tasavvuru
tahkim edecek tarzda bir dille konuşmak, kürdistan gibi mevzuları da bunun
parçası yapmak uygun bir davranış değil. 
(Mikrofon
otomatik cihaz tarafından kapatıldı) 
ERTUĞRUL
KÜRKCÜ (İzmir) – Yani, hepimiz sizin gibi konuşmalıyız öyle mi? 
MEHMET
NACİ BOSTANCI (Devamla) – Hepiniz benim gibi konuşmak durumunda değilsiniz.
BURCU
ÇELİK ÖZKAN (Muş) - Ya da sizin gibi düşünmeliyiz!
İDRİS
BALUKEN (Diyarbakır) – Öyle mi?
ERKAN
AKÇAY (Manisa) – Herkes “Türkiye” demek zorunda! Öyle, herkes keyfine göre isim
veremez!
MEHMET
NACİ BOSTANCI (Devamla) – Keyfiyet, esasen hayli katmanlı bir konudur ama bölünme
meselesi bir paranoya filan değildir Sayın Baluken.
Saygılarımı
sunuyorum. (AK PARTİ sıralarından alkışlar) 
İDRİS
BALUKEN (Diyarbakır) – Sayın Başkan…
ERKAN
AKÇAY (Manisa) – Ben söz istiyorum.
BAŞKAN
– Sayın Baluken, Sayın Akçay da söz istemişti ama. Sayın Akçay’ı bir dinleyeyim
öncelikle, sonra sizi tekrar dinleyeceğim.
IV.- AÇIKLAMALAR (Devam)
12.- Manisa Milletvekili Erkan Akçay’ın,
“kürdistan” ve “Kürt illeri” ifadelerini reddettiklerine ve AKP Grubunun,
kişileri bu kadar savunurken milletin değerlerine sahip çıkmadıklarına ilişkin
açıklaması
ERKAN
AKÇAY (Manisa) – Sayın Başkan, teşekkür ederim.
Şimdi,
biraz evvel HDP adına kürsüde konuşan konuşmacı özellikle, sıklıkla ihsas
ettirerek “kürdistan”, “Kürt illeri” ifadelerini sıklıkla kullanıyor. Şimdi,
bundan evvel de defalarca reddettik, kınadık, tekrar bu sözleri reddediyoruz ve
kınıyoruz. Geçmişe yapılan bu referanslar da doğru değil, tarihen bir kere
doğru değil. Ayrıca, bu bir paranoya değil bir endişedir, bu endişeyi haklılık
kazandıracak otuz yıldır bir terör faaliyeti ve saldırıları var ülkede. Bunları
görmezden gelmeyelim. İşte, Türkiye'nin bazı yörelerini kürdistan yapma
faaliyetidir. Burada, kürsüde dile getirilen ile terör örgütünün amaçladığı
arasında da hiçbir fark yoktur. Burası Türkiye Cumhuriyeti’dir ve illerimizin,
şehirlerimizin isimleri de bellidir. Bunları kürsüde dile getirmekle
değiştireceklerini zannedenler fevkalade yanılırlar fakat bunlar da toplumu
aşırı derecede ajite etmeye yönelik sözlerdir. 
Ayrıca, şimdi bu tartışmalara girmeyi yersiz bulurum
ama “kürdistan” denilen yerler de Türkiye sınırları içerisinde değil, onu gidip
başka yerde arasınlar. Burası Türkiye’dir. Bir yere “Kürt illeri” dersen o
zaman başka etnik isimler mi takılacak? Yani, yasal olmayan birtakım tanımlamalar
mı yapılacak? Bunları daha evvel siz de dile getirdiniz Sayın Başkan. 
(Mikrofon otomatik cihaz tarafından kapatıldı) 
BAŞKAN – Tamamlayın Sayın Akçay. 
Buyurun. 
ERKAN AKÇAY (Manisa) – Fakat, burada ilginç olan bir
husus daha var. HDP’nin bu konudaki polemiklere ve tartışmalara cevap verirken
daha evvel Başbakanın veya şimdiki Cumhurbaşkanının sözlerine ve AKP’li
yetkililerin sözlerine atıf yapması ve geçmişte de bunların bu “kürdistan”
lafını sıklıkla kullandıklarına gönderme yapması da AKP’nin ve iktidarın bu
konuda ciddi bir şekilde ders almasını gerektiren bir husustur. Zamanında
düşünülmeden ve nereye gelip gittiğini düşünmeden söylenen laflar gün geliyor,
karşılarına çıkıyor. Hani meşhur bir söz vardır “Dün yediğiniz hurmalar, bir
gün sızı tırmalar.” diye, artık bu da tırmalamaya başlıyor. 
Diğer ilginç olan bir husus da şimdi, konuşmaları
dinlerken AKP Grubuna baktım, son derece sükût içerisinde, en küçük bir tepki
yok. Oysa sayın konuşmacı Cumhurbaşkanı Erdoğan’ı eleştirmiş olsaydı, herhâlde
bazı başlar neredeyse tavana doğru zıplayıp olmadık tepkiler gösterecekti.
Millî olmak ve gayrimillî olmak arasında burada da bir ölçü kurmaya
çalışmalarını ben AKP Grubuna tavsiye ederim. Yani, kişileri bu kadar
savunmaları ama milletin değerlerine, varlığına gereken şuurla, bir millî
şuurla sahip çıkamayışlarına da ben ayrıca dikkatleri çekiyorum ve uyarıyorum. 
BAŞKAN
– Teşekkürler Sayın Akçay. 
İDRİS
BALUKEN (Diyarbakır) – Sayın Başkan…
BAŞKAN
- Sayın Baluken…
İDRİS
BALUKEN (Diyarbakır) – Sayın Başkan, hem Sayın Bostancı hem de Sayın Akçay yine
bölünme üzerinden partimize sataşmada bulundular. Grubumuza…
BAŞKAN
– Buyurun, yerinizden ben size de…
İDRİS
BALUKEN (Diyarbakır) – Hayır, hayır, sataşmadan…
BAŞKAN
– Buyurun o zaman, iki dakika burada verelim. 
İDRİS
BALUKEN (Diyarbakır) – Grubumuz adına Ahmet Yıldırım cevap verecek.
ENGİN
ALTAY (İstanbul) – HDP’ye ve AKP’ye gösterdiğin hoşgörüyü biz de bekliyoruz
Sayın Başkan. 
BAŞKAN
– Herkese hoşgörüyü gösteriyorum Sayın Altay.
Buyurun
Ahmet Bey.
V.- SATAŞMALARA İLİŞKİN KONUŞMALAR (Devam)
13.- Muş Milletvekili Ahmet Yıldırım’ın,
Amasya Milletvekili Mehmet Naci Bostancı’nın sataşma nedeniyle yaptığı
konuşması ile Manisa Milletvekili Erkan Akçay’ın yaptığı açıklaması sırasında
Halkların Demokratik Partisine sataşması nedeniyle konuşması
AHMET
YILDIRIM (Muş) – Teşekkür ederim Sayın Başkan. 
Sayın
Başkan, değerli milletvekilleri; bakın, Sayın Naci Hocam, siz bir gerçekliğe
gözünüzü kapatarak o gerçekliğin somut delillerini, maddi delillerini ortadan
kaldıramazsınız. Sadece işte, tarihsel bir döneme atfederek onu öyle
arkaikleştirme sürecini yaşatamazsınız. Bakın, iki ay önce hem Cumhurbaşkanı
hem Başbakan Irak Kürdistan Bölgesel Yönetimi Başkanını ağırladı; orada -Irak
Bayrağı’yla değil- Kürdistan Bayrağı ile Türkiye Cumhuriyeti Bayrağı yan
yana beklediler. Kaldı ki biz Türkiye’deki Kürtlerin “kürdistan” kavramını
kullanırken bu ülkenin bölünmesine hizmet etmediğimizi… Bunu bir etnik gönderme
temeline zorla siz sıkıştırmak suretiyle bir davranış biçimine rota verme
eğilimi içerisinde olabilirsiniz. Ama şunu söyleyelim, şu çok net ortada:
“Rumeli” kavramından rahatsız mısınız Sayın Hocam? 
İDRİS
BALUKEN (Diyarbakır) – Yok, değildir.
AHMET
YILDIRIM (Devamla) – “Rumeli” kavramından rahatsız mısınız? Kullanılıyor, bir
realitedir, bir coğrafyanın adıdır. “Kapadokya” kavramından rahatsız mısınız?
Bir kavramın kullanılması onun yasal veya idari olarak tanımlanması
zorunluluğunu gerekli kılmaz. “Rumeli” bir idari veya yasal çerçeve içerisinde
tanımlanan coğrafyanın adı değildir. 
HÜSNÜYE
ERDOĞAN (Konya) – Sizin niyetiniz başka, niyetiniz.
AHMET
YILDIRIM (Devamla) – Aynı şekilde, “Kapadokya” yasal olarak tanımlanmış bir
idari bölgenin, ilin, ilçenin, eyaletin adı da değildir. Ama emin olun, siz
bugündeki korkularınızdan sıyrılırsanız çok daha rahat bir biçimde bunların
tartışılması zeminini toplumsal bir barış içerisinde yakalamış oluruz. 
HÜSNÜYE
ERDOĞAN (Konya) – Bunlar tartışılmayacak konular.
AHMET
YILDIRIM (Devamla) – Bütün Genel Kurulu saygıyla selamlıyorum. (HDP
sıralarından alkışlar)
BAŞKAN
– Teşekkür ediyorum.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, bir saniyenizi alacağım.
VI.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili Ahmet
Aydın’ın, “kürdistan” ve “Kürt illeri” ifadelerinin bağlamından koparılarak
tarihî ve coğrafi bir terim olarak kullanılmasından ziyade, Türkiye sınırları
içerisindeki bir bölgeyi ayrı bir hukuki ve siyasi varlık biçiminde zikretmenin
doğru olmadığına ilişkin konuşması
BAŞKAN
– Sayın milletvekilleri, daha önce de benzer tartışmalar burada yaşandı. Tabii
burada bir yerin tarihî ve coğrafi bağlamından koparılarak konuşulması ayrı bir
şey, tarihî anlam yükleyerek konuşmak ayrı bir şey. Türkiye Cumhuriyeti’nin
merkezî ve mahallî idareler yapılanmasının esasları Anayasa’mızda çok açık ve
net bir şekilde, 126 ve 127’nci maddelerinde düzenlenmiştir. Bu esaslar
dâhilinde, Türkiye Cumhuriyeti devleti içinde hâlihazırda mevcut “kürdistan”
adıyla ya da “Kürt illeri” adıyla herhangi bir idari ve coğrafi birim
bulunmamaktadır. 
İDRİS
BALUKEN (Diyarbakır) – O zaman, bunu Cumhurbaşkanına da oku Sayın Başkan. Bunu
Cumhurbaşkanına da okuyun çünkü “Fiilî olarak rejimi değiştirdim.” diyor,
mahallî ve idari sistemi tanımadığını söylüyor, ona da bir hatırlatın. 
BAŞKAN
– “Kürdistan”, “Kürt illeri” ifadesinin bağlamından koparılarak tarihî ve
coğrafi bir terim olarak kullanılmasından ziyade, Türkiye sınırları
içerisindeki bir bölgeyi ayrı bir egemen, hukuki ve siyasi varlık biçiminde
göstermek ve bu şekilde zikretmek doğru değildir. Türkiye Cumhuriyeti
Anayasası’nın 3’üncü maddesine göre “Türkiye Devleti, ülkesi ve milletiyle
bölünmez bir bütündür.” Yine, Anayasa’nın 14’üncü maddesinde, Anayasa’da yer
alan hak ve hürriyetlerden hiçbirinin devletin ülkesi ve milletiyle bölünmez
bütünlüğünü bozmayı amaçlayan faaliyetler biçiminde kullanılmayacağı
belirtilmektedir. Dolayısıyla, tarihî bağlamından koparılarak farklı bir
şekilde bunun kullanılmasının doğru olmadığını daha önce de ifade etmiştim, bir
kez daha ifade ediyorum. (AK PARTİ sıralarından alkışlar)
KADRİ
YILDIRIM (Siirt) – Niyet okuyorsunuz!
BAŞKAN
– Sayın milletvekilleri, şimdi “Kürt illeri” derken siz Türkiye’de 81 ilin, bu
illerin ne şekilde tanımlandığını hepiniz çok iyi biliyorsunuz; 7 coğrafi
bölgeyi, bölgelerin isimlerini çok iyi biliyorsunuz. Anayasa ve ilgili
mevzuatta bunlar çok açıktır. Sorarlarsa “İstanbul nerenin ili?” “Bir başka il
nerenin ili?” Bu çok önemlidir ve dolayısıyla ben…
İDRİS
BALUKEN (Diyarbakır) – Sayın Başkan, isterseniz şuraya gelin, öyle konuşun.
Başkanlık Divanında Genel Kurulu yönetiyorsunuz.
BAŞKAN
– Evet, Genel Kurulu yönetiyorum.
İDRİS
BALUKEN (Diyarbakır) – AKP grup başkan vekili olarak konuşamazsınız!
BAŞKAN
– Genel Kurulu Anayasa’dan aldığım yetkiye, İç Tüzük’e uygun olarak yönetiyorum.
(AK PARTİ sıralarından alkışlar)
İDRİS
BALUKEN (Diyarbakır) – Bizim partimizin ilettiği görüşler kürsüden ifade
edildi, siz niyet okuyamazsınız, onlarla ilgili yorum yapamazsınız!
BAŞKAN
– Ben niyet okumuyorum, ben bu ülkenin…
İDRİS
BALUKEN (Diyarbakır) – Mahallî ve idari düzenle ilgili bu kadar hassasiyetiniz
varsa…
BAŞKAN
– Evet…
İDRİS
BALUKEN (Diyarbakır) – …öncelikle, “Bu ülkede fiilî olarak rejim değişikliği
olmuştur.” diyen, başkanlık sistemine geçildiğini ima eden Sayın
Cumhurbaşkanıyla ilgili de yorum yapın.
BAŞKAN
– O bir hükûmet sistemi meselesidir, öteki başka bir meseledir ve bu arada…
BURCU
ÇELİK ÖZKAN (Muş) – Anayasa ihlali, aynı şeydir.
İDRİS
BALUKEN (Diyarbakır) – Anayasa ihlali, aynı şeydir.
BAŞKAN
– …bu ülkenin bölünmez bütünlüğünü savunmak tüm parlamenterlerin asli
görevidir, ben de görevimi yerine getiriyorum. (AK PARTİ sıralarından alkışlar)
İDRİS
BALUKEN (Diyarbakır) – Görevinizi yerine getirmiyorsunuz, kişisel yorum
yapıyorsunuz. Biz de sizin bu tavrınızı kınıyoruz.
MEHMET
NACİ BOSTANCI (Amasya) – Sayın Başkan…
BAŞKAN
– Sayın Bostancı, buyurun.
MEHMET
NACİ BOSTANCI (Amasya) – Sayın Başkan, “Rumeli” denildiğinde ülke bölünecek
diye bir endişeye kapılsaydım bu paranoya olurdu, “Kapadokya” denildiğinde
bölünecek endişesine kapılsaydım paranoya olurdu ama niçin belli kavramlar
kullanıldığında bu ülkedeki insanlar bölünmeye ilişkin bir kaygı duyuyorlar?
LEZGİN
BOTAN (Van) – O da sizden kaynaklanıyor.
MEHMET
NACİ BOSTANCI (Amasya) – Çünkü, arkasında kan var, dehşet var…
İDRİS
BALUKEN (Diyarbakır) – Senin hissiyatın öyle. 
MEHMET
NACİ BOSTANCI (Amasya) - …bir terör örgütünün zulmü var. (AK PARTİ sıralarından
alkışlar) O yüzden, insanlar bu ülkenin birliğini düşünmek lüzumunu
hissediyorlar. Kimsenin, hiçbir etnik kimlikle bir problemi yok.
LEZGİN
BOTAN (Van) – Kanuni döneminde bölünme şeyi mi vardı?
MEHMET
NACİ BOSTANCI (Amasya) – Demokratik zeminde Kürtler, Türkler, bu ülkede yaşayan
herkes haklarını arayabilir, işte kürsü. Arıyorlar haklarını, konuşuyorlar,
mesele o değil. 
İDRİS
BALUKEN (Diyarbakır) – İşte, kürsü orada, yasaklamaya çalışıyorsunuz. 
BAŞKAN
– Evet, Sayın Bostancı, tutanaklara geçmiştir. 
MEHMET
NACİ BOSTANCI (Amasya) – Mesele, bu ülkenin birliği için demokratik zeminleri
uygun bir şekilde kullanmak Sayın Baluken, başka yerlere gönderme yapmaya gerek
yok.
İDRİS
BALUKEN (Diyarbakır) – Sayın Başkan…
BAŞKAN
– Buyurun Sayın Baluken.
İDRİS
BALUKEN (Diyarbakır) – Tutanaklara geçmesi açısından birkaç cümle ifade edeyim.

BAŞKAN
– Buyurun.
İDRİS
BALUKEN (Diyarbakır) – Sayın Naci Bostancı’ya da son konuşmasından ötürü
teşekkür etmek lazım. Bunun objektif bir yorum değil, kendi subjektif hissiyatı
olduğunu ifade etti. Hiçbirimiz, buradaki hiçbir milletvekili, hele hele HDP
Grubu Sayın Bostancı’nın ya da herhangi bir milletvekilinin subjektif
hissiyatına göre tarihsel, toplumsal, coğrafik, sosyolojik olayları ve olguları
değerlendirmezler, bunu böyle bilmeniz gerekiyor.
Teşekkür
ederim.
BAŞKAN
– Teşekkür ediyorum.
ÖZGÜR
ÖZEL (Manisa) – Sayın Başkan…
BAŞKAN
– Buyurun Sayın Özel.
IV.- AÇIKLAMALAR (Devam)
13.- Manisa Milletvekili Özgür Özel’in,
“kürdistan” ifadesiyle ilgili Adalet ve Kalkınma Partisi yetkililerinin daha
önceki söylemleri ile şu andaki söylemlerinin farklı olduğuna ve siyasette
tutarlılığın bir erdem olduğuna ilişkin açıklaması
ÖZGÜR
ÖZEL (Manisa) – Sayın Başkan, tabii, bir tartışma yürütülüyor, Adalet ve
Kalkınma Partisinin saygıdeğer milletvekilleri de kendi grup başkan vekillerini
dinliyorlar, alkışla destek oluyorlar, inanıyorlar, güveniyorlar,
içselleştiriyorlar, seçim bölgesine gidiyorlar, bunları tekrar ediyorlar ama 17
Kasım 2013 günü bir eline Şivan Perver’i, bir eline İbrahim Tatlıses’in elini
alan Recep Tayyip Erdoğan o gün “kürdistan” dediğinde, o gün öncelikle Bülent
Arınç, Emine Erdoğan ve İbrahim Tatlıses göz yaşlarını tutamadığında -İbrahim
Tatlıses sonra aday adayı olduğunda, adaylıklar açıklandığında bir kez daha göz
yaşlarını tutamayacaktı- o gün burada tepkiler vardı “Ülkenin Başbakanı
‘kürdistan’ kelimesini niye kullanır?” diye. Sayın Naci Bostancı değil ama o günkü
mevkidaşları, aynı görevi yapan arkadaşlar çıkıyorlardı buraya… 
(Mikrofon
otomatik cihaz tarafından kapatıldı)
BAŞKAN
– Arkadaşlar, açalım.
ÖZGÜR
ÖZEL (Manisa) - …”kürdistan” kelimesinden korkulacak bir şey olmadığını, bin
yıllık dostluk ve kardeşliğin Sayın Başbakanın söylemleriyle pekiştiğini, o
manzarada rahatsız olunacak ne olduğunu söylüyorlardı. 
Şimdi,
siyasette tutarlılık bir erdem, tutarsızlık utanılacak bir şey. Ben, HDP’nin,
MHP’nin, CHP’nin kendi pozisyonlarıyla ilgili bir şey demiyorum ama Allah
aşkına, yarın karşınıza bunu koyarlar. Bugünkü grup başkan vekilinin buradaki
ifadeleri ilk kez özgün ve arkasında durulabilir gibi geliyor olabilir ama 2013
Kasımını karşınıza koyarlar, insan içine çıkamazsınız. Bunu hatırlatıyorum,
başka bir şey demiyorum.
Teşekkür
ederim. (CHP sıralarından alkışlar)
BAŞKAN
– Sayın Bostancı…
MEHMET
NACİ BOSTANCI (Amasya) – Sayın Özel, utanılacak bir tutarsızlık içinde
olduğumuzu söylemiştir, bu açık bir sataşmadır.
BAŞKAN
– Buyurun Sayın Bostancı. (AK PARTİ sıralarından alkışlar)
Bu
polemiği bitirelim, lütfen yeni bir sataşmaya meydan vermeyelim.
SÜREYYA
SADİ BİLGİÇ (Isparta) – Sataşalım Başkan, sıkıntı yok.
VELİ
AĞBABA (Malatya) - Cumhurbaşkanı “kürdistan” demiş. Sataşmayınız
Cumhurbaşkanına, burada yok.
ENGİN
ALTAY (İstanbul) – Cumhurbaşkanımıza sataşma Naci Bey, Cumhurbaşkanımıza
sataşma.
V.- SATAŞMALARA İLİŞKİN KONUŞMALAR (Devam)
14.- Amasya Milletvekili Mehmet Naci
Bostancı’nın, Manisa Milletvekili Özgür Özel’in yaptığı açıklaması sırasında
Adalet ve Kalkınma Partisine sataşması nedeniyle konuşması
MEHMET
NACİ BOSTANCI (Amasya) – Arkadaşlar, daha iki gün önce CHP’li vekiller bir
açıklama yapmışlardı “Çözüm sürecini tekrar başlatmak gerekir.” diye. Doğrusu,
merak ediyorum, nasıl yapacaksınız? Bu dil ve bu tavırla, bu yaklaşımla “çözüm
süreci” derken siz ne anlıyorsunuz? 
Kıymetli
arkadaşlar, otuz yıl kan akmış, 36 bin insan hayatını kaybetmiş. Bu ülkede
demokratik süreçleri güçlendirmek ve insanları kucaklamak için çözüm sürecini
başlatıyorsunuz. İnsanların yaralarına dokunmak istiyorsunuz, iyileştirmek
istiyorsunuz, aradaki kan gölünü aşmak, kardeşliği sağlamak istiyorsunuz.
Elbette çıkacaksınız sahaya, insanlarla konuşacaksınız, herkese dokunacak bir
dille konuşacaksınız. Mesele, kavramları, kelimeleri hangi bağlamda
kullandığımız? Bu ülkenin birliği, dirliği, bölünme iddialarının ötesinde
kardeşliği kurmak için bütün sözlüğü kullanabilirsiniz, her şeyi
kullanabilirsiniz. Kelimelere anlamını veren kastınızdır, kastınız. 
VELİ
AĞBABA (Malatya) – Bravo Sayın Bostancı, bravo!
MEHMET
NACİ BOSTANCI (Devamla) - Cumhurbaşkanı da, Başbakan da, çözüm sürecinin
failleri de bu ülkenin kardeşliğini kurmak için ne kullandılarsa onu
kullandılar, o dili kullandılar, insanları kucaklamak için kullandılar. 
VELİ
AĞBABA (Malatya) – Vallahi bravo!
ENGİN
ALTAY (İstanbul) – Dilin kemiği yok.
MEHMET
NACİ BOSTANCI (Devamla) - Siz de iyi bilirsiniz ki aynı sözler, aynı cümleler
bir ağızda düşmanlığın, başka bir ağızda dostluğun cümleleri olabilir. 
VELİ
AĞBABA (Malatya) – Bravo! 
MEHMET
NACİ BOSTANCI (Devamla) – Evet, olabilir, dil böyle bir şeydir. 
ERTUĞRUL
KÜRKCÜ (İzmir) – Size serbest, bize yasak mı Hocam, onu bir söylesene?
MEHMET
NACİ BOSTANCI (Devamla) - AK PARTİ’nin durduğu yer bu ülkedeki demokratik
zeminleri güçlendirmek, halkı kucaklamaktır. Bu ülkeye meydan okuyan terör
örgütü varsa ona karşı da mücadele etmektir. Dün durduğumuz yer buydu, bugün
buradayız, yarın da aynı yerdeyiz. (AK PARTİ sıralarından alkışlar) 
VELİ
AĞBABA (Malatya) – Sayın Bostancı, bravo vallahi!
İDRİS
BALUKEN (Diyarbakır) – Sayın Başkan…
ÖZGÜR
ÖZEL (Manisa) – Sayın Başkan…
BAŞKAN
– Bir saniye Sayın Özel…
Sayın
Baluken, niye söz istediniz?
İDRİS
BALUKEN (Diyarbakır) – Sayın Başkan, Sayın Bostancı bir kez daha… (Gürültüler) 
BAŞKAN
– Bir saniye sayın milletvekilleri, lütfen.
İDRİS
BALUKEN (Diyarbakır) – Sayın Cumhurbaşkanıyla aynı kelimeyi kullanırken bile
kastın farklı olduğunu söyleyerek bir kez daha grubumuza sataşmada bulundu. 
BAŞKAN
– Sayın Baluken, lütfen, bitirelim bu tartışmayı.
İDRİS
BALUKEN (Diyarbakır) – Hayır, hayır, açık sataşma var.
BAŞKAN
– Buyurun, bitirelim.
İki
dakika veriyorum, bitirelim bunu.
İDRİS
BALUKEN (Diyarbakır) – Pardon, ben farklı anladım.
BAŞKAN
– Buyurun.
15.- Diyarbakır Milletvekili İdris
Baluken’in, Amasya Milletvekili Mehmet Naci Bostancı’nın sataşma nedeniyle
yaptığı konuşması sırasında Halkların Demokratik Partisine sataşması nedeniyle
konuşması
İDRİS
BALUKEN (Diyarbakır) – Teşekkür ediyorum.
Sayın
Başkan, değerli milletvekilleri; Sayın Bostancı, bir psikiyatrist değilim ama
iyi bir hekimim. Psikiyatriyle ilgili de yeterince bilgim var, o bilime özel
bir ilgim de var. O nedenle, kullandığım bütün kavramları çok dikkatli bir
şekilde kullanırım. Paranoid bozuklukla, bir kavram üzerinden paranoya
tanımlaması yapmak tamamen ayrı anlamlara gelir, onu sizin bilmeniz gerekiyor
ama görebildiğim kadarıyla siz biraz müneccimlik yapmaya başlamışsınız.
HÜSNÜYE
ERDOĞAN (Konya) – “Hezeyan”ın da ne anlama geldiğini biliyorsunuz değil mi,
“hezeyan”ın?
İDRİS
BALUKEN (Devamla) – Yani, aynı kelimeyi kimin ağzından çıktığına göre yorumlama
ve ona göre reaksiyon gösterip göstermeme tavrını gelip bu kürsüden
savunuyorsunuz. 
MEHMET
NACİ BOSTANCI (Amasya) – “Kelime” değil, yaklaşım, üslup.
İDRİS
BALUKEN (Devamla) – Cumhurbaşkanı Erdoğan’ın ağzından çıkınca “kürdistan”
kelimesi masum, herhangi bir bölünme anlamı, bir bölünme kavramı taşımıyor ama
HDP’li bir milletvekilinin ağzından çıkınca “Bunların niyeti bozuk, bunlar
zaten art niyetli, o nedenle şu anlama geliyor.” gibi...
AYŞE
SULA KÖSEOĞLU (Trabzon) – Öz yönetimden bahseden sizsiniz Sayın Baluken!
İDRİS
BALUKEN (Devamla) – Yani, kusura bakmayın ama Sayın Bostancı, hem kendinizle
çelişiyorsunuz hem de “akademia”daki o kimliğinize, entelektüel birikiminize
yakışmayacak bir çaresizlik içerisine giriyorsunuz. Biz, herhangi bir kişinin,
ne Cumhurbaşkanının ne de geçmişe dair atıf yaptığımız kişilerin o kelimeleri,
“kürdistan” tanımını kullanmasından dolayı da burada kullanıyor değiliz. Bir
realite olduğu için, o realitenin varlığına sonuna kadar inandığımız için, o
realiteyi kabul etmenin Türkiye’nin ve Orta Doğu’nun temel meselelerine gerekli
bütün çözümleri getireceğine yürekten inandığımız için burada ifade ediyoruz. O
nedenle, lütfen, siz de HDP’ye karşı burada tanımlamalar yaparken niyet
okumaktan, falcılık yapmaktan vazgeçin.
Teşekkür
ederim. (HDP sıralarından alkışlar) 
MEHMET
NACİ BOSTANCI (Amasya) – Sayın Cumhurbaşkanının da Başbakanın da dili dün de
bugün de yarın da kardeşliğin dilidir. Kardeşliğin dili şudur: Terör örgütünü
de göreceksin, düşmanlık yapanları da göreceksin, bu ülkenin kardeşliği için
uğraşanları da göreceksin. Demokratik zeminleri güçlendireceksin. Bizim
yaptığımız bu. Ama, terör örgütüne kör olanların kardeşlik adına konuşmaları
kolay olmaz, söylediğim de bu aynı zamanda.
İDRİS
BALUKEN (Diyarbakır) – Yine sataştı bana.
Sayın
Başkan...
ÖZGÜR
ÖZEL (Manisa) – Sayın Başkan...
BAŞKAN
– Evet Sayın Özel, buyurun, ne diye sataştı? Sormak durumundayım Sayın Özel,
kusura bakmayın. 
Buyurun.

ÖZGÜR
ÖZEL (Manisa) – Sayın Başkan, aslında tabii, hepimiz çoktan seçmeli sorularla
yetişmiş bir nesiliz, tam da sorunuz öyle, “Çoktan bir tanesini seçin.”
diyorsunuz. 
BAŞKAN
– “F” hiçbiri, o da bir seçenek. 
ÖZGÜR
ÖZEL (Manisa) – Hiçbiri olursa ayırmam, hepsi efendim, hepsi, “e” seçeneği,
hepsi, bütün söylediklerine cevap vereceğim. 
MEHMET
NACİ BOSTANCI (Amasya) – Değil, değil. 
SÜREYYA
SADİ BİLGİÇ (Isparta) – Olmaz efendim. 
BAŞKAN
– Bir tane söylediklerini söyleyin, bir tane söyleyin Sayın Özel, grubunuza
yönelik olarak. 
ÖZGÜR
ÖZEL (Manisa) – Peki. 
Geçtiğimiz
günlerde grubunuza mensup 2 milletvekili bölgeye gidip çözüm sürecini…
SÜREYYA
SADİ BİLGİÇ (Isparta) – Sayın Başkan, bir tutanak alsın, beceremedi. 
BAŞKAN
– Tamam buyurun. 
Hayır
tamam, doğru, Sayın Özel’in sözüne ben itibar ederim, tüm grup başkan
vekillerinin aynı şekilde. 
16.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Sayın Başkan, çok teşekkür ederim. 
Şimdi,
tabii, bir milat daha yaşıyoruz, bir eşik daha atladık. Bugüne kadar AKP’nin
dün ak dediğine bugün kara, bugün kara dediğine ak dediği çok oldu. Bunu Alevi
açılımında gördük, Ermeni açılımında gördük, çözüm sürecinde gördük, yaşadığımız
bir çok şeyde. Hatta farklı farklı fikirlerin, farklı farklı sözcüleri biri bir
tarafta başka bir şey söyledi, iki gün sonra diğeri başka bir şey söyledi. Gün
geldi onun arkasında durdunuz, ona sırtınızı döndünüz; gün geldi diğerine
yüzünüzü döndünüz, bu tarafa sırtınızı döndünüz, algıyı yönettiniz. Ama, bugün
Sayın Bostancı rekor deniyor, kendi rekorunu geçiyor, aşıyor. Şimdi,
“kürdistan” kelimesine tepki gösteriyorsunuz. 
SÜREYYA
SADİ BİLGİÇ (Isparta) – Gene sataştı. 
ÖZGÜR
ÖZEL (Devamla) – 2013’te Sayın Cumhurbaşkanının bu kelimeyi söyleyişini
söylüyoruz…
MURAT
DEMİR (Kastamonu) – Tam ne demiş tam, siz bunu söyleyin, tam ne dediğini
söyleyin. 
ÖZGÜR
ÖZEL (Devamla) – …ve grubunuzu yanılttığınızı da söylüyoruz, çıkıp burada kendi
yöntemlerinizle inkâr edebilirsiniz, dedi ama şöyle demişti… Ama şimdi acayip
bir şey yaptınız. “Kürdistan” kelimesi Sayın Cumhurbaşkanının ağzında barış,
kardeşlik, dostluk; başkasının ağzında başka anlamlar.
MEHMET
NACİ BOSTANCI (Amasya) – Öyle demedim ben. 
SÜREYYA
SADİ BİLGİÇ (Isparta) – Sayın Özel, vallahi yorulduk takip etmekten ya, bir
sabit dur. 
ÖZGÜR
ÖZEL (Devamla) – Ve Cumhuriyet Halk Partisine şunu söylediniz: Siz çözüm
sürecini, daha doğrusu, bölgedeki sorunu, Kürt sorununu nasıl çözeceksiniz?
Bir: Samimiyetle çözeceğiz. Size söylediğimiz, geçmişte yapmadığınız, bugün
sözümüze geldiğiniz gibi Hükûmet odaklı bir yöntemle değil, Parlamento odaklı
bir yöntemle yapacağız. Bazı partileri yok sayıp, bir partiye dışarıda sarılıp,
başka yerlerde mutabakatlar yapıp, işinize geldiğinde de ondan cayıp, tekrar
eski günlere dönüp kan akıtarak, eski günlere dönüp bu ülkenin tekrar analarının
göz yaşının akmasına sebep olarak değil, samimiyetle, bu Parlamentoda milletten
bir şey gizlemeden, tutamayacağınız sözler vermeden, gizli ajandamız olmadan
yapılırsa…
(Mikrofon
otomatik cihaz tarafından kapatıldı) 
BAŞKAN
– Birleşime on dakika ara veriyorum. 
Kapanma Saati. 17.18
DÖRDÜNCÜ OTURUM
Açılma Saati: 17.35
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Zihni AÇBA (Sakarya) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 55’inci Birleşiminin
Dördüncü Oturumunu açıyorum. 
2016
Yılı Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin
Hesap Kanunu Tasarısı’nın görüşmelerine kaldığımız yerden devam edeceğiz.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
- Komisyon burada.
Hükûmet
Burada.
Sayın
Baluken, buyurun. 
IV.- AÇIKLAMALAR (Devam)
14.- Diyarbakır Milletvekili İdris
Baluken’in, Oturum Başkanı TBMM Başkan Vekili Ahmet Aydın’ın belirttiği gibi
“kürdistan” ifadesiyle ilgili olarak yasal ya da anayasal açıdan herhangi bir
sakıncanın söz konusu olmadığına ilişkin açıklaması
İDRİS
BALUKEN (Diyarbakır) – Teşekkür ediyorum. 
Sayın
Başkan, demin “kürdistan” kavramı üzerinde yaratılan o tartışmada Halkların
Demokratik Partisi olarak biz görüşlerimizi son derece net ifade ettik. O
tartışmayı tekrar uzatmak niyetinde değilim ama yaklaşık dört beş oturumdur,
sadece sizin yönetmiş olduğunuz Genel Kurulda, her “kürdistan” kelimesi
geçtiğinde bir niyet okuma üzerinden Anayasa’ya atıf yaparak bunun uygun
olmadığını söylüyorsunuz. Oysaki, mevcut Anayasa’ya göre “kürdistan” isminin
geçtiği siyasi partiler şu anda Türkiye’de siyasi çalışmalarını yürütüyorlar
-tek tek isim saymayayım buradan- ve bu partilerin bazılarında program olarak
federatif çözüm önerisi var, bazılarında da bağımsızlık çözüm önerisi var. 
(Mikrofon
otomatik cihaz tarafından kapatıldı) 
İDRİS
BALUKEN (Diyarbakır) – Toparlıyorum. 
BAŞKAN
– Toparlayın Sayın Baluken. 
Buyurun.

İDRİS
BALUKEN (Diyarbakır) – Dolayısıyla, yasal ya da anayasal açıdan sizin belirtmiş
olduğunuz şekilde herhangi bir çekince, herhangi bir sakınca söz konusu
değildir. Siz tamamen kişisel yorumlarınızı katarak HDP üzerinden bir niyet
okuma anlayışıyla her “kürdistan” kelimesi geçtiğinde özellikle bu tartışmayı
açıyorsunuz. Anayasa’yla ilgili eğer somut bir kriter istiyorsanız dediğim bu
konuyu önce bir inceleyin, ondan sonra bu tartışmaları burada başlatın. 
Teşekkür
ederim. 
BAŞKAN
– Teşekkür ediyorum. 
MEHMET
NACİ BOSTANCI (Amasya) – Sayın Başkan… 
BAŞKAN
– Sayın Bostancı… 
Siz
de açın sistemi isterseniz. 
MEHMET
NACİ BOSTANCI (Amasya) – Sadece kayıtları geçmesi için ifade ediyorum: Sayın
Cumhurbaşkanımızın Diyarbakır’da yapmış olduğu konuşma, orada bulunan ve Kuzey
Irak’tan gelmiş olan misafirleri çerçevesinde “Kuzey Irak Kürdistan’daki
dostlarımı muhabbetle selamlıyorum.” şeklindeki cümlenin içindeki
“Kürdistan”dır. Buna dikkat çekerim. Bağlamından çıkartıp buradan bir eleştiri
yazmak yanlıştır. 
Kayıtlara
geçsin diye bu durumu ifade ediyorum.
BAŞKAN
– Teşekkür ediyorum.
Evet,
9’uncu madde üzerinde…
ERKAN
AKÇAY (Manisa) – Sayın Başkan…
BAŞKAN
- Sayın Akçay, buyurun.
15.- Manisa Milletvekili Erkan Akçay’ın,
Oturum Başkanı TBMM Başkan Vekili Ahmet Aydın’ın gösterdiği hassasiyeti çok
doğru bulduğuna ve ülkeyi yönetenlerin Anayasa, yasalar ve idari bakımdan
düşünerek konuşmaları gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Öncelikle,
sizin bu konuda gösterdiğiniz hassasiyeti ben çok doğru buluyorum. Meclis
Başkan Vekili olarak zaman zaman anayasal hatırlatmalar yapmanızın aslında
diğer başkan vekillerinin de ve başta da Sayın Meclis Başkanının da her
vesilede bu konuyu hatırlatmasında büyük fayda var. Tabii siyasi parti
temsilcilerinde doğal olarak bir polemik doğuyor. Ancak, sizin konumunuz daha
farklı. Bu konuda bugüne kadar yapmış olduğunuz konuşmaları takdirle ve
şükranla karşıladığımızı ifade etmek istiyorum. 
Şimdi,
Sayın Bostancı, tabii, bugün biraz izahlarda haklı olarak kendisinden
kaynaklanan nedenlerden dolayı değil de Sayın Cumhurbaşkanı ve AKP’nin diğer
sözcülerinden kaynaklanan sıkıntılar…
(Mikrofon
otomatik cihaz tarafından kapatıldı)
ERKAN
AKÇAY (Manisa) – Tamamlıyorum Sayın Başkan.
BAŞKAN
– Tamamlayın Sayın Akçay.
ERKAN
AKÇAY (Manisa) – Çünkü bir önceki söylediklerini tevil etmek zorunda kaldı
fakat maalesef, Adalet ve Kalkınma Partisinin, Başbakanlığı döneminde Sayın
Erdoğan’ın bu konudaki yanlış ve çelişkili tutumları tartışmaları bugün bu
noktaya kadar getirdi. Şimdi Diyarbakır’daki konuşmayı diyor Sayın Bostancı ama
biz AKP grup toplantısında Sayın Erdoğan’ın ne dediklerini gayet iyi biliyoruz
MHP ve CHP milletvekillerini hedef alarak, işte Meclis kayıtlarını da
göstererek. Bugün HDP’nin birtakım tezlerine haklılık kazandırmaya yönelik
konuşmaları şimdi de karşılarına getiriyorlar. Burada yapılması gereken, elbette
ülkemizin, milletimizin birliğini, bütünlüğünü tesis edecek…
(Mikrofon
otomatik cihaz tarafından kapatıldı) 
BAŞKAN
– Tamamlayalım Sayın Akçay, lütfen. 
ERKAN
AKÇAY (Manisa) – Yani, bu tür tanımlamaların anayasal olması, idari ve yasal
olup olmaması fevkalade önemlidir. Ülkeyi yönetenler, siyasi sorumluluk alanlar
mutlaka, anayasa, yasalar ve idari bakımdan bunları düşünmek durumundadırlar.
Dolayısıyla, ağzımızdan çıkanı kulağımızın duyması ve ileride bunların ne gibi
komplikasyonlara yol açabileceğini, bilhassa karar alıcıların ve devleti
yönetenlerin çok iyi hesaplamaları gerekir. Elbette, bunları bugün öne
süreceğiz. Sen, bir yerde, birileriyle oturup “…”(x)
ağlayacaksın, şehit cenazelerinde göstermediğiniz ağlamaları o zaman
göstereceksiniz, birlikte birilerinin başlından konfetileri temizleyeceksiniz,
aradan zaman geçince de biz “Bunları yapmıştınız.” diye söylemeyeceğiz. Bu da
olmaz… 
BAŞKAN
– Teşekkürler Sayın Akçay. 
ERKAN
AKÇAY (Manisa) – Teşekkür ederim. 
MEHMET
NACİ BOSTANCI (Amasya) – Sayın Başkanım… 
ÖZGÜR
ÖZEL (Manisa) – Sayın Başkanım…
BAŞKAN
– Sayın milletvekilleri, malumunuz, Genel Kurul görüşmelerinde gündeme bağlılık
ilkesi geçerlidir. Ayrıca “açıklama hakkı” çerçevesinde sayın sözcülere
karşılıklı sataşmadan dolayı söz verdim. Karşılıklı konuşmalar yapılmış,
düzeltmeler yapılmış ve cevaplar verilmiştir her gruptan. Açıklama hakkı
karşılıklı kullanılmıştır. 
Artık,
gündem üzerindeki görüşmelere, müsaadenizle, kaldığımız yerden devam edelim. 
ÖZGÜR
ÖZEL (Manisa) – Hayır, Sayın Başkan… Sayın Başkan, hayır. 
BAŞKAN
– Olsun, her grubun talebi var. Ben izninizle şu anda… 
Tekin
Bey, çoktandır burada bekliyor, söz sırasını bekliyor. 
Sayın
Bingöl’ü, Cumhuriyet Halk Partisi Grubu adına, konuşmalarını yapmak üzere
kürsüye…
HAYDAR
AKAR (Kocaeli) – Olmaz ama 3 grup konuştu. 
ÖZGÜR
ÖZEL (Manisa) – Sayın Başkan, 3 gruba söz verip Cumhuriyet Halk Partisi Grubuna
söz vermediniz. 
BAŞKAN
– Size vermedim mi? 
HAYDAR
AKAR (Kocaeli) – Vermediniz. 
ÖZGÜR
ÖZEL (Manisa) – Vermediniz Sayın Başkan. 
BAŞKAN
– Tamam, Tekin Bey’den sonra size de veririm Sayın Özel. 
ÖZGÜR
ÖZEL (Manisa) – Hayır, Sayın Başkan…
MEHMET
NACİ BOSTANCI (Amasya) – Sayın Başkan, ben yerimden söz almadım. Ben, çıktım,
“Kayıtlara geçsin.” diye konuştum. 
ÖZGÜR
ÖZEL (Manisa) – Tekin Bey, grubumuzun konuşmacısıdır…
BAŞKAN
– Evet. 
ÖZGÜR
ÖZEL (Manisa) - …Grubunun açıklamasından sonra konuşacak. 
BAŞKAN
– Tekin Bey’i çok beklettiniz ama. 
ÖZGÜR
ÖZEL (Manisa) – Grubunun açıklamasından sonra konuşacak. Böyle bir şey yok!
BAŞKAN
– Bir dakika Sayın Özel. Böyle bir şey de yok, böyle bir şey de yok!
ÖZGÜR
ÖZEL (Manisa) – 3 gruba söz verdiniz. 
BAŞKAN
– Tamam, ben size de vermeyeceğim demiyorum, size de vereceğim, takdir
edeceğim.
Sayın
Bostancı da girmemişti sisteme, o da söz istedi. Ben Tekin Bey’den sonra
ikinize de söz veririm. 
Buyurun
Sayın…
ÖZGÜR
ÖZEL (Manisa) – Ya, hayır, şu doğru değil. 
BAŞKAN
– Ya bakın, bir defa bir işleme başladık Sayın Özel. 
ÖZGÜR
ÖZEL (Manisa) – Sayın Başkanım, içeride oturduk, konuştuk.
BAŞKAN
– Evet.
ÖZGÜR
ÖZEL (Manisa) – Yerinden gruplara söz vereceksiniz. 
BAŞKAN
– Size de vereceğim, tamam.
ÖZGÜR
ÖZEL (Manisa) – İlk önce Sayın Bostancı kalktı, tutanaklara…
BAŞKAN
– Sisteme girmedi o.
MEHMET
NACİ BOSTANCI (Amasya) – Sisteme girmedim. 
ÖZGÜR
ÖZEL (Manisa) – Önce Sayın Baluken, yerinden Sayın Bostancı, sonra sayın grup
başkan vekilimiz, sırada Cumhuriyet Halk Partisi varken bu doğru değil Sayın
Başkanım. 
MEHMET
NACİ BOSTANCI (Amasya) – Ben sisteme girmedim. 
BAŞKAN
– Sayın Özel, bakın, ben size de söz vereceğim arzu ederseniz. Bakın,
konuşmacıyı davet ettim. Şimdi Sayın Bostancı da istiyor, siz de istiyorsunuz,
belki tekrardan sataşmalar olacak, ben bu konuşmayı bitireyim, bu konuşmadan
sonra vereyim. 
ÖZGÜR
ÖZEL (Manisa) – Hayır, yerimizden sözü verin bu işi burada bitirin, “Ondan
sonra”sı olmaz.
BAŞKAN
– Peki. Bir daha söz vermeyeceğim, ona göre. 
ÖZGÜR
ÖZEL (Manisa) – Peki, siz bilirsiniz.
BAŞKAN
– Buyurun Sayın Özel, hadi. 
Sayın
Bostancı, siz de istiyor musunuz?
MEHMET
NACİ BOSTANCI (Amasya) – Evet. 
BAŞKAN
– Sayın Bingöl, kusura bakmayın, sizi davet ettim ama bekleyeceğiz biraz daha. 
İDRİS
BALUKEN (Diyarbakır) – O zaman bizler de isteriz. 
BAŞKAN
– Buyurun Sayın Özel, toparlayalım hemen. 
16.- Manisa Milletvekili Özgür Özel’in,
Cumhurbaşkanının 2013 tarihinde dönemin Başbakanı iken yaptığı, güçlü bir Türkiye’nin
eyalet sisteminden korkmaması gerektiğini vurgulayan konuşmasına ilişkin
açıklaması
ÖZGÜR
ÖZEL (Manisa) – Sayın Başkan, Sayın Bostancı’ya, aradan önce, Sayın
Cumhurbaşkanının Başbakan olduğu dönemde -tarihini de verdik, 2013’ün 17
Kasımında- yaptığı konuşmayı hatırlattım. O, önce Sayın Cumhurbaşkanının bunu
başka amaçlarla söylediğini, başkalarının başka amaçlarla söylediğini söyledi.
Ama, geldiğimiz noktada, Sayın Cumhurbaşkanından doğrudan aktarıyorum:
“Osmanlı’ya baktığımız zaman, o güçlü Osmanlı’da, mesela çok daha enteresan,
Lazistan eyaleti var, Kürdistan eyaleti var, iniyoruz güneye, yine aynı şekilde
eyalet sistemleri var. Niye? Osmanlı güçlü, oralarda hiç çekinmeden, rahatlıkla
bunları vermiş. Seçilmiş belediyeyi kabul ediyorsun, seçilmiş valiyi niye kabul
etmiyorsun? Etnik bir unsurun büyükşehir belediyesini kazanmasından
korkulmamalı, güçlen, sen de kazan.” 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Özel, buyurun. 
ÖZGÜR
ÖZEL (Manisa) – “Güçlü Türkiye eyalet sisteminden korkmamalı.” Bağlamından
kopmasın, kurucu Genel Başkanınızın sözlerini tekrar ediyorum, sonra “CHP
bunları dedi.” dersiniz. “Güçlü bir Türkiye’nin asla eyalet sisteminden
korkmaması gerektiğini vurgulayan Erdoğan, ‘Üniter yapı noktasındaki yaklaşım
tarzı aslında bununla alakalı bir şey değil. Siz eyalet sisteminde de üniter
yapıyı muhafaza edebilirsiniz. Tamamıyla bunu atıp götürme diye bir şey yok.
Biz Federal yapı diyoruz. Federal yapı nedir? Orada geliyor toplanıyor zaten.’
diyerek eyalet sisteminin gerekliliğine vurgu yaptı.” 
Şimdi, bunları tekzip edecekseniz, edin. Biz bir
gerçeği ortaya koyuyoruz; bu kadar. Başka bir şey demiyorum. 
Teşekkür ediyorum. 
KADRİ YILDIRIM (Siirt) – Çok doğru söylemiş.
ÖZGÜR ÖZEL (Manisa) – Sizin pozisyonunuza bir şey
demiyorum ama…
KADRİ YILDIRIM (Siirt) - En doğrusunu söylemiş.
BAŞKAN – Sayın Bostancı… 
17.- Amasya Milletvekili Mehmet Naci
Bostancı’nın, Cumhurbaşkanı ile Başbakanın söyledikleri sözlerin anlamını başka
yerlere çekmenin doğru olmadığına ilişkin açıklaması
MEHMET NACİ BOSTANCI (Amasya) – Sayın Başkanım,
teşekkür ediyorum. 
Biraz önce başka bir tartışma yaşandığında CHP’nin
kıymetli Grup Başkan Vekili Engin Altay Bey dedi ki: “Siz dünyanın en doğru, en
güzel işlerini de yapsanız biz muhalefet olarak eleştireceğiz kardeşim;
muhalefetin görevi budur.” Doğru, biz denizin üzerinde yürüsek bile siz “yüzme
bilmiyorsunuz” diye bizi eleştireceksiniz, bunu kabul ediyoruz sizin de ifade
ettiğiniz gibi.
Mesele şu: AK PARTİ’nin durduğu yer çok belli. O
söylendi bu söylendi; bu tartışmalar uzar gider. Bizim durduğumuz yer bu
ülkenin kardeşliğidir, terörden, katliamdan, kan dökülmesinden uzakta
demokratik zeminlerin güçlendirilmesidir. Sayın Cumhurbaşkanının da Sayın
Başbakanın da tarih içinde her yerde söylediği sözlerin bağlamı da budur,
anlamı da budur. Bunu başka yerlere çekmenin manası yok. 
Ayrıca, ben tevil çabası içinde falan da değilim. Sayın
Cumhurbaşkanının Diyarbakır’da yapmış olduğu konuşmanın bir kardeşlik konuşması
olduğunu söyledim. Söylediği de Sayın Barzani’nin yanında… 
(Mikrofon otomatik cihaz tarafından kapatıldı)
BAŞKAN – Tamamlayın Sayın Bostancı siz de.
MEHMET NACİ BOSTANCI (Amasya) – …misafirler var orada,
çeşitli yerlerden gelen misafirler; onların geldikleri yerlere selam göndermek
amacıyla “Kuzey Irak Kürdistan’ındaki dostlarımıza da muhabbetle…” diyor.
Şimdi, alıp bu lafları şartlar, şartlar içerisinde başka bir bağlama taşımak
doğru değildir, bu ülkeye faydalı bir iş de değildir. 
İDRİS BALUKEN (Diyarbakır) – Cumhurbaşkanını boşa
çıkarıyorsun ya! Allah Allah! Grup konuşmasını izle, doğru bilgi vermiyorsun.
MEHMET NACİ BOSTANCI (Amasya) - Herkes durduğu yer
neresi ona baksın ve söylediği sözleri bunun üzerine anlamlandırsın. Hiçbir
tevil, hiçbir saptırma, hiçbir başka türlü çaba, gayret söz konusu değildir.
Bizim yerimiz kardeşliktir; her zaman da buradayız.
BAŞKAN – Teşekkür ediyoruz Sayın Bostancı. 
İDRİS BALUKEN (Diyarbakır) – Sayın Başkan…
BAŞKAN – Sayın Baluken… 
İDRİS BALUKEN (Diyarbakır) – Sayın Başkan, tutanaklara
geçmesi açısından ifade edeyim. Yani, kırk yıl düşünsem aklıma gelmezdi
Cumhurbaşkanı Erdoğan’ın sözleriyle ilgili tahribatı düzeltmek ama Sayın
Bostancı resmen onu yaptı. 
Sadece
Diyarbakır konuşması değil, Sayın Bostancı, partinizin grup toplantısını eğer
takip etmiyorsanız Google’dan girip bakın. 
MEHMET
NACİ BOSTANCI (Amasya) – Hepsinde oradaydım.
İDRİS
BALUKEN (Diyarbakır) – Gerek grup konuşmasında gerekse o tarihlerde katıldığı
televizyon programlarında açık bir şekilde Sayın Cumhurbaşkanı “kürdistan”
tanımlamasının ne anlama geldiğini ve buna karşı çıkmanın da nasıl bir cehalet
örneği olduğunu ifade etmiştir, kendi cümleleriyle söylüyorum. Sayın Bostancı
Erdoğan’ın cümlelerini burada açık bir şekilde çarpıtmıştır. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Sayın milletvekilleri, şimdi Cumhuriyet Halk Partisi Grubu adına Ankara
Milletvekili Tekin Bingöl’ü kürsüye davet ediyorum. 
Buyurun
Sayın Bingöl, söz sırası sizde. (CHP sıralarından alkışlar) 
CHP
GRUBU ADINA TEKİN BİNGÖL (Ankara) – Sayın Başkan, değerli milletvekilleri; 2016
yılı bütçesi üzerinde partim adına söz almış bulunuyorum. Hepinizi saygıyla
selamlarım.
Bütçede
esas olan… Biraz konunun dışına çıkılmıştı, bütçeyle ilgili konuşmak istiyorum,
kafamda şekillendirdiğim konuşmamı geri plana iteceğim. 
BAŞKAN
– Yok, siz yine bütçeyle ilgili konuşun Sayın Bingöl, öyle içerikli bir konuşma
bekliyoruz inşallah.
TEKİN
BİNGÖL (Devamla) – Biraz ortalık sakinleşsin diye bütçe üzerinde biraz
konuşacağım. 
Bütçede
esas olan bütçe disiplinidir, bütçenin dengesidir ve gerçekleşme oranıdır.
Bütçeler bu kriterlere göre değerlendirilirler ve on üç yıllık AKP iktidarının
bütçelerini bu kriterlere göre değerlendirdiğimizde, sonuç tümünde olumsuz
çıkmaktadır. Örneğin on üç yıllık AKP iktidarının bütçelerindeki gerçekleşme
tümüyle açıkla sonuçlanmıştır, bütçelerin tamamı açık vermiştir ve AKP’li
yöneticiler bu açığın bir kısmını Maastricht Kriterlerine göre normal olarak
değerlendirirler. Doğrudur, o kriterlere göre yüzde 3’ün altındaki bütçe
açıkları normal ve tolere edilebilir olarak değerlendirilir ancak on üç-on dört
yıl boyunca hazırlanan bütçeler disiplinden uzaksa bütçe dengesi sağlanamıyorsa
ve hepsinden önemlisi bütçe eğer ciddi açık veriyorsa dönüp bu bütçelerdeki
açıkları ve disiplinsizliği bazı kriterlere gönderme yaparak savunmak bir
çaresizliğin ifadesidir.
Değerli
milletvekilleri, Türkiye'de çok ciddi bir yönetim sorunu vardır. Türkiye
ekonomisi kötü ellerde yönetilmektedir. O nedenle hazırlanan bütçeler de
sağlıksız ve Türkiye gerçekleriyle örtüşmeyen bütçeler olmuştur. 
Türkiye'nin
çok ciddi ekonomik sorunları vardır. Çok şükür ki çok daha büyük ekonomik
sorunlar yaşanmıyor ama zannedilmesin ki bu, AKP’nin hazırladığı bütçeler ve
ekonomi politikalarından kaynaklanıyor. İşin aslı, petrol fiyatlarındaki
düşüşün yanı sıra FED, Avrupa Merkez Bankası gibi kuruluşların aldıkları
kararlar gibi dış etkenler nedeniyle çok ciddi ekonomik sorunlar yaşamıyoruz. 
Ama,
Türkiye'nin çok temel bir sorunu, on dört yıldır AKP’nin Türkiye'nin başına
bela ettiği en temel sorundur, o da gelir dağılımındaki adaletsizliktir.
Türkiye’de hükûmet edenlerin hiçbir zaman katma değeri yüksek ürün üretmek gibi
bir dertleri olmamıştır, Türkiye’de hükûmet edenlerin marka değeri yaratacak
bir dertleri olmamıştır, istihdam olanaklarını artıracak bir dertleri
olmamıştır. 
Sonuç
itibarıyla, bu büyük gelir dağılımı adaletsizliği
Türkiye’nin en büyük sorunudur ve bu sorun, AKP iktidarları süresince 2’ye
katlanan bir yoksulluğun sonucunu getirmiştir. 
Bakın,
değerli milletvekilleri, her ülkenin sınıfları vardır, zenginleri vardır, orta
sınıfı vardır, yoksulları vardır; Türkiye’de de bu böyleydi ama maalesef, AKP
iktidarları sınıf değişikliğine yol açtı. Artık, Türkiye’de orta sınıftan
bahsetmek herhâlde gerçekçi olmasa gerek. Peki, ne oldu? Türkiye’nin zenginleri
yok artık, AKP zenginleri ve Türkiye’nin fukaraları var; yoksulluk bu kadar
derinleşmiştir. 
Değerli
milletvekilleri, Türkiye gelir dağılımı adaletsizliği sıralamasında OECD’nin
yayınladığı en son raporda Şili ve Meksika’nın gerisinde en kötü 3’üncü
ülkedir. Düşünebiliyor musunuz, dünyanın yardım ettiği Afrika ülkelerinin bile
gerisindeyiz. Bu kadar derin bir yoksulluğun içerisinde Türkiye halkı debelenip
duruyor. Bunun tek sorumlusu, ülkeyi kötü yönetenlerdir. 
Türkiye’de
elbette bu derin sorunların yanında çok temel başka sorunlar da var, o da
şudur: Bütün ülkelerin bir ulusal politikaları olur. Bu ulusal politikalar
bugünden yarına değişmez, yıllardır denenmişliklerin, yaşanmışlıkların,
jeopolitik konumların ve birçok olgunun sonucunda ortaya çıkar ama AKP iktidara
gelir gelmez iki şey yaptı: Bir, liyakati yok sayarak, uzmanlığı yok sayarak
bütün kamu kurumlarında müthiş bir kadrolaşmaya gitti. O da yetmedi, çok daha
temel bir şey yaptı: Az önce bahsettiğim o ülke politikalarının tümünü ters yüz
etti, kendince politikalar üretti. Eğitimde, dış politikada, tarımda, hayvancılıkta tümünü ters yüz etti. Düşünün
değerli milletvekilleri, bu ülke kendi kendine yetmesinin dışında, birçok
ülkenin karnını doyuruyordu. Elin etini, sütünü biz veriyorduk; şimdi biz, elin
etine, samanına, buğdayına muhtaç hâle geldik. İşte bu, AKP’nin yarattığı
Türkiye. (CHP sıralarından alkışlar)
Değerli
milletvekilleri, dış politika içler acısı. Öyle bir noktaya geldi ki Türkiye, o
kadim topraklarda birlikte kardeşçe yaşayan insanlara düşmanlık tohumları
ektiler. O topraklarda Hristiyanlar, Ezidiler, Sünniler, Şiiler, Halep’inde de
Şam’ında da birlikte yaşıyorlardı. Onlar Kürt’tü, onlar Türkmen’di, Onlar
Arap’tı ama şimdi o topraklarda, o halkların gözyaşları ve kanları o topraklara
akıtılıyor. Peki, kim ya da kimler sorumlusu? Bu sorunlara önce iktidar
olanların kendilerinin bakmaları ve araştırmaları gerekiyor. 
Ne
yaptık değerli dostlar? Yıllardır akrabalık duygularıyla yaşadığımız bu
topraklara utanç duvarları ördük. Dünyada Berlin Duvarı vardı, yıkıldı. Sadece
ve sadece İsrail, Filistinli kardeşlerimizi duvarın arkasına mahkûm etti, şimdi
biz utanç duvarları örüyoruz. (CHP sıralarından alkışlar) Peki, Suriye’de utanç
duvarları ördük, yarın gerginlik yaşadığımız diğer komşularla Irak’la da
İran’la da Bulgaristan’la da diğerleriyle de aramıza utanç duvarları mı
öreceğiz? Bu, Türkiye için utanılacak bir şeydir. Bu kürsüde konuşan, bu sırada
oturan arkadaşlarımızın hepsi bir temel duygu içerisinde oturuyorlar. Onlar da
Türkiye’nin neresinde olursa olsun haksızlığa karşı duran, inancı, yaşam tarzı
ve hangi kitleye mensup olursa olsun nerede bir haksızlık varsa oraya koşup
duran arkadaşlarımız. Cerattepe’delerdi, Soma’dalardı, Roboski’deydiler, hiçbir
şekilde kafalarının arkasına bir şey yazmadılar. Ama, gelin görün ki bizim yol
arkadaşlığımız ölümüne yol arkadaşlığıdır, bizim yol arkadaşlığımızda
ayrılıklar olsa bile onu kendi sinemize hapsederiz. Gelin görün ki yıllarca kol
kola, arka kapılar arkasında bir sürü başka işler peşinde koşanlar, iki gün
önce o başörtülü kardeşlerimizi yerlerde sürünmeye, copa ve gaza mahkûm
ettiler. Daha da kötüsü, daha da acınılacağı, bu topraklarda ilk kez
başörtüsüne kan bulaştı. Bu ayıp da onu yaşatanlara yeter. (CHP sıralarından alkışlar) 
AYŞE
SULA KÖSEOĞLU (Trabzon) – Bugüne kadar neredeydiniz? Bu konuda en son laf
söyleyecek insanlar sizlersiniz. Bırakın Allah aşkına başörtüsünü. 
TEKİN
BİNGÖL (Devamla) – Değerli dostlar, son söz, sık sık kullanılır: “Haksızlığa
karşı susan dilsiz şeytandır.” Bugün, Türkiye’de yaşananlar karşısında dimdik
ayakta durmayan, haksızlığa direnç göstermeyen, haklının yanında olmayanlar bir
gün gelecek tarih karşısında hesap verecekler. 
Hepinize
saygılar sunuyorum. (CHP
sıralarından alkışlar) 
BÜLENT TURAN (Çanakkale) – Sayın Başkan…
BAŞKAN – Sayın Turan…
BÜLENT
TURAN (Çanakkale) – Sayın Başkan, kayıtlara geçmesi için ifade etmek istiyorum:
Sayın konuşmacının ifade etmiş olduğu “Başörtüsünde kan var.” ifadesi kabul
edilebilecek bir ifade değildir. Oradaki mesele “başı açık” veya “başı kapalı”
diye okunacak mesele değildir. Orada, hukuk açısından bir kararın uygulanması
söz konusudur. Polis uygulamasından kaynaklı bir fotoğrafı hep beraber gördük
ama oradaki sıkıntıya “Başı açıkların sıkıntısıydı, örtülülerin sıkıntısıydı.”
demek yanlıştır, paralelle ilgili iddiadan kaynaklı mahkeme kararının
uygulanması sonucudur. 
BAŞKAN
– Teşekkürler Sayın Turan. 
VELİ
AĞBABA (Malatya) – Sayın Başkan, herhâlde o gazı da AKP değil, devlet atmış,
devlet. Suçu yok arkadaşların, devlet atmıştır. 
BAŞKAN
– Sayın Ağbaba, lütfen…
Evet,
Sayın İsrafil Kışla, ben Sayın Bayraktutan’a da bir dakika süre vermiştim
Artvin’in kurtuluşuyla ilgili, size de bir dakika süre vereceğim aynı şekilde. 
Buyurun.

IV.- AÇIKLAMALAR (Devam)
18.- Artvin Milletvekili İsrafil Kışla’nın,
7 Mart Artvin’in düşman işgalinden kurtuluşunun 95’inci yıl dönümüne ilişkin
açıklaması
İSRAFİL
KIŞLA (Artvin) – Sayın Başkanım, teşekkür ediyorum. 
Bugün,
Artvin’in düşman işgalinden kurtuluşunun 95’inci yıl dönümü münasebetiyle söz
almış bulunuyorum. Heyetinizi saygıyla selamlıyorum. 
Yakın
tarihimizde 93 Harbi olarak bilinen 1877-1878 Rus Savaşı sonrası, Artvin için
kırk yıllık çileli bir dönem başlamıştır. Daha sonra, diplomatik ve askerî
mücadeleler sonucu Şükrü Bey komutasındaki Türk birliğinin 7 Mart 1921’de
Artvin’e girmesiyle Artvin ebediyen ana vatana kavuşmuştur. 
Kurtuluş
coşkusunu yaşadığımız bu tarihî günde, Artvin’i bizlere emanet eden kahraman
ecdadımızı bir kez daha şükranla, minnetle yâd ediyor, vatan için canını feda
eden bütün şehitlerimize Cenab-ı Allah’tan rahmet diliyor, Artvinli
hemşehrilerimi bu kutlu gününde, kurtuluş gününde saygı ve hürmetlerimle
selamlıyorum. (AK PARTİ sıralarından alkışlar) 
BAŞKAN
– Teşekkürler Sayın Kışla.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Şimdi, şahıslar adına ilk söz, Ankara Milletvekili Nihat Yeşil’e aittir.
Sayın
Yeşil, buyurun. (CHP sıralarından alkışlar) 
Süreniz
beş dakikadır.
NİHAT
YEŞİL (Ankara) – Sayın Başkan, saygıdeğer milletvekilleri; 2016 Yılı Merkezi
Bütçe Kanunu Tasarısı’nın 9’uncu maddesi üzerinde yatırım harcamaları üzerine
söz almış bulunmaktayım. 
Konuşmama
başlamadan önce, değerli gazeteci Çetin Emeç’i ve faili meçhul cinayetlere
kurban gitmiş aydınları… 8 Mart Dünya Kadınlar Günü’nü ve 8 Mart Dünya Kadınlar
Günü gelmeden yerde sürüklenen kadınlarımızın coplanmaması için demokrasi uğruna
şehit olmuş tüm şehitlerimizi…
AYŞE
SULA KÖSEOĞLU (Trabzon) – Ne kadar düşünceli gördüm sizi, teşekkür ediyorum,
çok düşüncelisiniz efendim.
NİHAT
YEŞİL (Devamla) – Sağ olun.
AYŞE
SULA KÖSEOĞLU (Trabzon) – Keşke bunu yıllar önce de gösterebilseydiniz, bu
düşüncenizi.
ÖZGÜR
ÖZEL (Manisa) – Hep gösterdik.
BAŞKAN
– Müdahale etmeyelim lütfen.
Buyurun
Sayın Yeşil.
NİHAT
YEŞİL (Devamla) – Dünya Emekçi Kadınlar Günü’nü saygıyla selamlıyorum, aynı
şekilde, kadın olduğunuz için sizin de gününüzü kutluyorum. (CHP sıralarından
alkışlar) 
Saygıdeğer
arkadaşlar, değerli milletvekilleri; bir ülke için yatırımlar ekonomik
büyümenin ve toplumsal kalkınmanın temel araçlarıdır. Bunun için bütçelerde
yatırımlara ayırılan paylar ekonomimizin gidişatını görmek açısından son derece
önemlidir. 
2016
bütçe hedeflerinde gerçekleştirme tahminî harcamalarının 2015 yılına göre yüzde
3,2 oranında azaldığını görmekteyiz. Geçtiğimiz yıl yatırım harcamalarına 58
milyar 605 milyon lira ayrılmışken bu yıl bütçeden yatırım harcamalarına
ayrılan miktar 56 milyar 729 milyon liraya gerilemiştir. Yatırım harcamalarında
yaşanan 1 milyar 876 milyon liralık bu daralma, ülkemiz için daha az ekonomik
büyüme, daha az toplumsal kalkınma demektir; vatandaş için daha az iş, yoksulun
sofrasında daha az aş demektir. 
Yatırım
harcamalarındaki bu düşüş, on dört yıllık AKP iktidarının yarattığı talanın ve
israfın sonucudur. Bu talan ve israfın sonucunda, 2002 yılında cari
büyüklüklerle 366 milyar lira olan toplam borcumuz, 2015 yılında 2,5 trilyon
lirayı aşmış bulunmaktadır. Bu korkunç boyutlardaki borç yükü, zaten açlık ve
yoksulluk sınırında ezilen vatandaşın omzuna, kaldıramayacağı bir yük
yüklemiştir.
Buradan
AKP Hükûmetine sesleniyorum: Her fırsatta “IMF borçlarını ödedik.” diyorsunuz.
IMF borçlarını kim ödedi? Yoksullukla mücadele eden bu halk ödedi. Peki, siz ne
yaptınız? On dört yılda ülkeyi daha ağır bir borç batağına sürüklediniz. Halkı,
kendi borçlarınızı ödemeye mahkûm ettiniz.
Saygıdeğer
milletvekilleri, üretimde dışa bağımlılık, kayıt dışı ekonomi, iç ve dış
borçlanmalardan kaynaklanan bütçe açıkları, kamunun yeteri kadar yatırım
yapmasını imkânsız kılmaktadır. Bu yüzden AKP hükûmetleri on dört yıldır
doğrudan kamu yatırımı yapmak yerine, kamu özel iş birliğiyle yatırım yapmanın
peşine düşmüştür. Elbette ki kamu özel iş birliği ekonomik kalkınma için
önemlidir. Ancak, programsız bir iş birliği büyük maliyetli projelerde yatırım
aracı olarak kullanmak, fazladan maliyet ve finansman riskleriyle karşı karşıya
kalmak demektir.
Kalkınma
Bakanlığı verilerine göre, kamu özel iş birliği sözleşmelerinin toplam
büyüklüğü -2015 fiyatlarıyla- 115 milyar doları geçmiştir. Örneğin 14 milyar
dolar tutarındaki üçüncü havalimanı, 9,9 milyar dolar tutarındaki sağlık
kampüsleri, 2,4 milyar dolar tutarındaki Kuzey Marmara Otoyolu ve üçüncü köprü,
7,6 milyar dolar tutarındaki Gebze–İzmir Otoyolu gibi büyük maliyetli
projelerin bazılarından bahsetti. Bu tür büyük maliyetli yatırımlar fazladan
ekonomik risk oluşturmamak için, bütçeye eklenerek doğrudan kamu tarafından finanse
edilmelidir, aksi takdirde, yaşanabilecek en ufak bir krizde, özel şirketler
devletten, hazineden yüzde 10 fazladan para alarak bütçemize 35 milyarlık
fazladan açık verecektir. Bölgesel istikrarsızlıkların giderek yükseldiği bir
dönemde, iktidarın böyle bir ekonomik riski göze alıyor olmasının akla uygun
hiç bir açıklaması olamaz. 
Oluşan
bu bütçe açıklarını kapatmak için, vatandaşın ekmeğine, suyuna, doğal gazına,
elektriğine art arda yeni zamlar yapılacak, yoksulun gözünün yaşına bakmadan,
yükselen vergilerle, vatandaşın bu borçlarını ödemesi istenecektir. Bizim bunu
kabul etmemiz mümkün değildir. 
Saygıdeğer
milletvekilleri, yapılan yatırımların, kamusal ihtiyaca dönük, çağdaş dünyanın
gereklerine uygun, ihale, yapım ve işletim süreçlerinde denetlenebilir projeler
olarak tasarlanması, hem yasal bir zorunluluk hem de siyasi bir sorumluluktur. 
Yatırımlar
açısından bir diğer önemli konu ise, yatırım alanlarının önceliğinin
belirlenmesi meselesidir. Yatırım önceliği, toplumun yakın geleceğine doğrudan
yön verir. Yatırım önceliklerinin politik çıkarlar doğrultusunda değil…
(Mikrofon
otomatik cihaz tarafından kapatıldı)
NİHAT
YEŞİL (Devamla) – Sayın Başkan, bir dakika içinde tamamlayacağım.
BAŞKAN
– Özür diliyorum Sayın Yeşil, hiç kimseye söz vermedim. Hak ve adalet bunu
gerektiriyor. Siz tamamlayın ama kürsüde, o şekilde tamamlayın, tutanaklara
geçiyor. 
NİHAT
YEŞİL (Devamla) – Ben bu duygu ve düşüncelerle tüm Genel Kurulu saygıyla
selamlıyorum. Hepinize saygılar, sevgiler sunuyorum. Teşekkür ederim. (CHP sıralarından
alkışlar) 
BAŞKAN
– Çok teşekkür ediyorum, çok sağ olun.
Şimdi,
şahısları adına ikinci ve son söz, Manisa Milletvekili Murat Baybatur’a aittir.
Sayın
Baybatur, buyurun. (AK PARTİ sıralarından alkışlar) 
Sizin
de süreniz beş dakikadır. 
MURAT
BAYBATUR (Manisa) – Sayın Başkan, değerli milletvekilleri; 2016 mali yılı
bütçesinin 9’uncu maddesiyle ilgili şahsım adına söz almış bulunuyorum.
Hepinizi saygıyla selamlıyorum.
AK
PARTİ hükûmetlerinin bütçeleri insan odaklıdır. İktidarımız “İnsanı yaşat ki
devlet yaşasın.” mantığıyla hareket eder. 
BAKİ
ŞİMŞEK (Mersin) – Kim söylemiş bu sözü?
MURAT
BAYBATUR (Devamla) – Bu bağlamda, bunu da bütçeye net bir şekilde yansıtmıştır.
Eğitimden sağlığa, sosyal güvenlikten ulaştırmaya kadar insani sermayemizi
zenginleştirecek adımlar Hükûmetimiz tarafından atılmıştır.
AK
PARTİ iktidarları döneminde, sosyal hizmetler alanında çocuklarımıza yönelik
bakım hizmeti verilen kuruluş sayısını 83’e, engelli vatandaşlarımız için
engelsiz yaşam merkezi sayısını 43’e, yaşlı ve bakıma muhtaç vatandaşlarımız
için ise huzurevi sayısını 28’e çıkardık. İhtiyaç sahiplerini belirlemek,
ihtiyaçlarına göre sosyal hizmetleri sunmak ve takiplerini yapmak amacıyla
toplam 41 adet sosyal hizmet merkezi açılmıştır. 
AK
PARTİ iktidarları döneminde, ön üç yıl boyunca “Önce insan, önce sağlık.”
diyerek en büyük yatırımlarımızı sağlık sektörü üzerine yaptık. 2003-2015
yılları arasında yataklı hastane ve birinci basamak sağlık tesisiyle birlikte
toplam 2.585 adet sağlık tesisini hizmete sunduk. (AK PARTİ sıralarından
alkışlar) 
Tarım
sektörüyle ilgili önemli kanunlar çıkararak tarımda büyümeyi hedefledik.
Tarımsal hasılada Avrupa’da 4’üncü sıradan 1’inci sıraya yükseldik.
Çiftçilerimize verilen tarımsal nakit desteğini 1,8 milyardan 10 milyar TL’ye
çıkardık. Hayvancılık ve prim desteklerinde önemli oranda artışlar yaptık.
Güvenilir gıda arzı ve kontrol hizmet standartlarını yükselttik. 2006 yılında
tarım sigortası uygulamasını başlattık.
Organik
tarım uygulamalarında önemli gelişmeler sağladık. Hayvancılıkla ilgili önemli
projeleri hayata geçirdik. Yeni projelerimiz çerçevesinde gübre ve yem
ürünlerindeki yüzde 8 olan KDV oranının tamamen kaldırdık.
Kırsal
Kalkınma Projesi’yle tarımsal tesislere hibelerin yanı sıra 60 bin kişiye
istihdam sağladık. 
İktidarlarımız
döneminde, on iki yıl önce toplam 6.101 kilometre olan bölünmüş yol ağını
18.162 kilometreye, toplamda da 24.280 kilometreye çıkardık.
Hava
yolunu kullanmak bir ayrıcalıktı, bir sınıf atlamaktı, hava yolları halkımızın
hava yolları oldu. 26 olan havalimanı sayısını 2015’te 55'e çıkardık.
Tünel,
köprü ve viyadükler yapıyoruz. Dağları deliyor vadileri aşıyoruz. Kentlerimiz,
bölgelerimiz arasındaki mesafeyi daraltıyoruz. 2003’te toplam uzunluğu 50
kilometre olan 83 tünelimiz vardı. 2014 sonu itibarıyla toplam uzunlukları 207
kilometre olan 227 tünele ulaştık.
Hükûmetimiz,
demir yollarını öncelikli iyileştirilmesi gereken sektör olarak belirledi. Yeni
bir demir yolu seferberliğine dönüşen bu tercih sonucunda yılda ortalama 134
kilometreden 18 kilometreye düşen demir yolu yapımı, yılda ortalama 135
kilometreye tekrar ulaşmıştır.
Yapılan
yatırımlarla ülkemiz hızlı trenle tanışmış, 13 Mart 2009 tarihinde
Ankara-Eskişehir arasında başlayan hızlı tren taşımacılığı 23 Ağustos 2011 günü
Konya’ya, Temmuz 2014 tarihinde de İstanbul’a ulaşmıştır. Ülkemizi baştan başa
hızlı tren hatlarıyla örmek için ise gerek proje gerekse yapım çalışmaları
hızla devam etmektedir. 2023 yılında 10 bin kilometre hızlı tren hattına
ulaşmayı inşallah hedefliyoruz. 
Daha
önce yüzde 80 dışa bağımlı olan savunma sanayimizi millîleştirerek dışa
bağımlılıktan kurtardık. 2015 yılında ASELSAN, TUSAŞ gibi firmalarımız dünyanın
en büyük 100 savunma sanayisi firmaları sıralamasında yerini almıştır. Millî
teknolojiyle, ALTAY, ATAK, insansız hava aracı ANKA, yeni nesil roket, seyir
füzeleri, tanksavar füzeleri ve güdümlü roketleri kendi teknolojilerimizle
üretir hâle geldik. Türkiye’nin ilk millî savaş gemisi Korvet Projesi’yle
birlikte donanmamız bugün tamamen millîleştirilmiştir.
Sayın
Başkan, sayın milletvekilleri; bu vesileyle, AK PARTİ iktidarının 14’üncü
bütçesi olan 2016 yılı bütçemizin ülkemize ve milletimize hayırlı olmasını
temenni ediyor, hepinize saygılar sunuyorum. (AK PARTİ sıralarından alkışlar) 
BAŞKAN
– Teşekkür ediyorum Sayın Baybatur.
Böylece,
madde üzerindeki konuşmalar tamamlanmıştır.
Şimdi
on dakika süreyle soru-cevap işlemi gerçekleştireceğiz.
Sisteme
giren sayın milletvekillerine beş dakika süreyle soru sorması için süre
vereceğim, kalan beş dakikayı da Sayın Bakana tanıyacağım.
Sayın
Tanal, gene 1’inci sıradasın.
Buyurun
Sayın Tanal.
MAHMUT
TANAL (İstanbul) – Teşekkür ederim Sayın Başkan.
Sayın
Bakan, Türkiye’de varlık şirketleri hizmetleri var. Bu varlık şirketleri
biliyorsunuz bankadaki 100 bin TL alacağı 10 bin TL’ye satın alıyor ve o
bankanın sahip olduğu tüm haklara yani 100 bin TL’yi tahsil etmeye çalışıyor ve
bunun üzerine vatandaşımız hakikaten mağdur oluyor ve aynı zamanda bu varlık
şirketleri beş yıllık vergiden de muaf. Bu vergi adaleti açısından kabul
edilebilir bir durum değil. Bu konuyla ilgili bir çalışmanız var mı?
Bir
başka soru: İstanbul’da öğrenci olan birisinin almış olduğu öğrenci pasosu
belediye açısından Ankara’da geçerli değil, Adana’da geçerli değil, Antalya’da
geçerli değil. Yani, ülke genelinde öğrenciler bu anlamda bir sıkıntı
yaşamakta. Bu pasoların her tarafta geçerli olması için bir uygulama
geliştirilebilir mi?
BAŞKAN
– Sayın Gürer…
ÖMER
FETHİ GÜRER (Niğde) – 1) Yaşa takılarak emekli olamayanlar için yeni bir
düzenlemeyle ilgili, mağduriyetlerini giderme yönünde bir çalışma var mıdır?
2)
Esnafların sosyal güvenlik primlerinde esnaflar lehine olacak bir düzenleme
yapılması düşünülmekte midir?
3)
Geçmiş dönemlerde ekonomik sorunlar nedeniyle durumu kötüye gitmiş, icralık
olmuş esnafların işlerini yeniden düzene koymaları konusunda sicil affı
çıkarılması düşünülmekte midir?
4)
Asgari ücretin yeni düzenlemesiyle yurt dışında emekli olacak olanların
yatırması gereken prim oranı değişmiştir. Oran artışı, emeklilik primlerinde
yurt dışında emekli olacak olanlar için artış getirmiştir. Bu tür bir sorunun
asgari ücretle ilgili yasal düzenlemede düşünülmemesi mağduriyet yaratmaktadır.
Yeni bir düzenleme düşünülmekte midir?
Teşekkür
ederim.
BAŞKAN
– Sayın Şimşek, buyurun.
BAKİ
ŞİMŞEK (Mersin) – Teşekkür ediyorum Sayın Başkan.
Sayın
Bakanım, seçim bölgem olan Mersin Tarsus Gülek beldesinde 2/B arazileri satışa
çıkmış, yalnız, komisyon tarafından konulan fiyatlar çok yüksektir. Bu
arazilerin birçoğunun içerisinde elli, yüz yıllık binalar vardır. Fiyatlar 25
ve 140 TL arası konulmuştur. Bu fiyatların tekrar gözden geçirilerek yeniden
tespit yapılmasını bölge halkı talep etmektedir.
Mersin’de
Akdeniz Oyunları kapsamında, Tevfik Sırrı Gür Stadı’nın yerine şehir dışına
yeni bir stat yapılmıştır. Bunun karşılığında Mersin Tevfik Sırrı Gür Stadı’nın
arsası TOKİ’ye devredilmiştir. Deniz sahilindeki, şehir içerisinde bu kadar
daralmanın olduğu bir bölgede buranın ranta teslim edilmemesi, buranın şehir
meydanı yapılması Mersin halkı tarafından talep edilmektedir. 
Bir
de yine, köy yerleşim planları çerçevesinde Mersin Tarsus’un birçok köyünde köy
yerleşim planları yapılmış, hazine adına tapular çıkmıştır. Yalnız, bunların
devrinde vatandaş birçok sorunla karşılaşmaktadır, bunların devirleri
yapılamamaktadır. Bu konuda da yardımcı olursanız…
Teşekkür
ediyorum.
BAŞKAN
– Sayın Çam…
MUSA
ÇAM (İzmir) – Sayın Bakan, atanamayan öğretmenlerle ilgili olarak 2016 yılında
kaç kadro tahsis etmeyi düşünüyorsunuz?
Geçtiğimiz
günlerde Gıda, Tarım ve Hayvancılık Bakanı, Bakanlıkla ilgili olarak, ziraat
mühendisi, veteriner, gıda mühendisiyle ilgili talepleri olduğunu söyledi.
Bununla ilgili bir kadro tahsisi var mı?
Meclisimizde
her kademede çalışan 4/C’liler var. Burada çalışan arkadaşlarımız var, stenolar
var, kavas arkadaşlarımız var, ofislerde çalışan arkadaşlarımız var. 4/C’li
arkadaşlarımız kadro beklemektedirler. Bunlarla ilgili bir çalışma var mıdır?
Teşekkür
ederim.
BAŞKAN
– Sayın Erdoğan…
MEHMET
ERDOĞAN (Muğla) – Teşekkür ederim Sayın Başkan. 
Sayın
Bakan, bu yıl hem turizmcilerimiz hem de çiftçilerimiz uygulanan yanlış dış
politikanın sonucunda ciddi gelir kaybıyla karşı karşıya. Dün Fethiye-Antalya
yolu, seracılarımızın ürettikleri, satamadıkları domatesi dökmeleri sonucu
kapandı. Hem turizmcilerimiz hem de tarımla uğraşan vatandaşlarımız ciddi gelir
kayıplarıyla karşı karşıyadır. 
Muğla’da
çok ciddi olarak hem turizmciler hem de köylüler hazineye ait araziler
kullanmaktadır. Bu kullandıkları alanlardaki ecrimisilleri bu sene yarı yarıya
düşürmeyle ilgili bir çalışmanız var mı, yok mu? Bu turizm paketiyle yaptığınız
taksitlendirme sıkıntıyı çözecek cinsten değildir çünkü hem turizmcinin hem de
çiftçinin ciddi gelir kaybı var. Muhakkak bu ecrimisillerin azaltılması
gerekmektedir. 
Teşekkür
ediyorum. 
BAŞKAN
– Son olarak, Sayın Tarhan…
TAHSİN
TARHAN (Kocaeli) – Sayın Bakan, yanlışlıkla düzenlenen ödeme emirlerine karşı
idari itiraz yolu mevcut olmayıp vergi yargısında hak aranmaktadır. Vergi
mükellefleri… İdarenin iş yükünü azaltması amacıyla idari itiraz yolunun
açılması konusunda çalışmalarınız var mıdır? 6183 sayılı Amme Alacaklarının
Tahsili Hakkındaki Kanun’un 58’inci maddesinde değişiklik yapılmalıdır. 
BAŞKAN
– Teşekkür ediyoruz. 
Şimdi,
soruları cevaplandırmak üzere Sayın Bakana söz veriyorum. 
Buyurun
Sayın Ağbal. 
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum.
Sayın
Tanal varlık yönetim şirketlerine ilişkin bir soru sordular. Biliyorsunuz, bu
2001 bankacılık krizinden sonra, bankalarımızın bir daha böyle bir finansal
krize girmemeleri için çok önemli bir yapısal reform yapılmıştır. Bu yapısal
reformun bir parçası olarak da banka bilançolarında bulunan tahsili güç
varlıkların, varlık yönetim şirketlerine devredilmesi suretiyle tahsili
öngörülmüştür. Bu anlamda, varlık yönetim şirketleri kurulmuştur. Böylelikle bu
şirketler banka bilançosundaki varlıkları edinmek suretiyle bunları normal
hukuk yollarıyla tahsil etmeye çalışmaktadırlar. O dönem, yine, varlık yönetim
şirketlerinin tahsil sırasında karşılaşabilecekleri ilave maliyetleri azaltmak
için damga vergisi gibi harç vergilerinde istisna getirilmiştir. Yine, o
dönemde beş yıllık bir kurumlar vergisi istisnası getirilmiştir. Bunlar süreli
istisnalardır. Bu konuda şu anda özel olarak bir çalışma yapmamaktayız. 
İkinci
olarak, öğrenci pasosuyla ilgili söylediğiniz hususta herhangi bir çalışma yok
ama şunu söyleyebilirim: AK PARTİ hükûmetleri döneminde, biliyorsunuz,
öğrencilerle ilgili olarak yaptığımız en önemli düzenlemelerden bir tanesi
yükseköğretimde üniversite harçlarının kaldırılması olmuştur. Dolayısıyla,
öğrencilerimiz, birinci öğretimde okuyan öğrencilerimiz artık üniversite
eğitimini hiçbir harç ödemeksizin tamamlama imkânına kavuşmuşlardır.
Sayın
Gürer gerek emeklilerle ilgili gerek SSK kesintileriyle ilgili bir çalışmamız
olup olmadığını sormuşlardır. Biliyorsunuz, sosyal güvenlik kesintilerine
ilişkin olarak 2008 yılında yaptığımız bir düzenleme var. Bütün esnafımız için
5 puan sigorta primi indirimi yaptık. 2016 yılı bütçesinde bu amaçla yaklaşık
22 milyar liralık bir kaynak ayırdık. Dün de bahsetmiştim, bu kaynağı Sosyal
Güvenlik Kurumuna aktarıyoruz. Yani esnafımız 22 milyar TL tutarında bir primi
ödeme yükünden kurtulmuş durumdadır. Ayrıca, en son seçim beyannamemizde
söyledik, daha sonra bunu realize de ettik; 10’dan az işçi çalıştıran küçük esnafımızın
da ilave 6 puan sigorta primi indirimi düzenlemesini de yaptık. Dolayısıyla,
esnafımız da ortalama aylık 350-400 lira civarında bir sosyal güvenlik primini
daha az ödeme imkânına kavuşmuştur.
“Yurt
dışında emekli olacaklar için asgari ücret artışına bağlı olarak prim
artmıştır.” şeklinde bir değerlendirme yapıldı. Bu konuyu Çalışma Bakanımızla
görüşeceğim, bilgim olan bir konu değil, detaylarını kendisiyle paylaşacağım. 
Sayın
Şimşek 2/B arazilerini nasıl değerlendirdiğimizden öte anladığım kadarıyla ilde
fiyatların yüksek olduğu şeklinde bir değerlendirmede bulundu. Uygun görürseniz
bir inceleme yaptıralım.
BAKİ
ŞİMŞEK (Mersin) – Dosya vereceğim size.
MALİYE
BAKANI NACİ AĞBAL (Bayburt) – Memnuniyetle, siz verirseniz onu bir inceleme
yaptıralım yani son derece özen gösteriyoruz. Bir, fiyatların o bölgede, o
ilde, köyde normal alım satım fiyatına uygun olarak belirlenmesi konusunda
gerçekten yoğun bir çabamız var. Bir de farklı köyler, farklı ilçeler
arasındaki fiyatların da birbirleriyle tutarlı olmasına önem veriyoruz ama
olabilir ki bir hata varsa da onunla inşallah ilgileniriz. 
Bu
şehir stadıyla ilgili olarak özel bir bilgim yok. TOKİ’ye devredilmiş ama yani
tabii ki kentlerimizde daha fazla yeşil alan olsun, kentlerimizde daha fazla
park olsun, o hepimizin istediği bir şeydir.
Sayın
Çam öğretmenlerimizle ilgili bir soru sordu. Biliyorsunuz şubat ayında 30 bin
öğretmen atadık, 2002-2016 döneminde de bugüne kadar 542 bin öğretmen atadık,
öğretmenlerimizin özlük haklarını da bu anlamda iyileştirdik. Bütçe
imkânlarımız çerçevesinde tabii ki biz de isteriz daha fazla öğretmen atayalım.

Tarım
Bakanlığındaki açıktan atamalarla ilgili olarak Tarım Bakanımızla görüşüyoruz,
kendisinin bir açıklaması oldu zaten. Çalışma Bakanımız, ben ve Tarım Bakanımız
bu konuda bir çalışma yapıyoruz. 
(Mikrofon
otomatik cihaz tarafından kapatıldı)
BAŞKAN
– Bitirin isterseniz cümlenizi.
MALİYE
BAKANI NACİ AĞBAL (Bayburt) – Tarım Bakanlığı bünyesinde istihdam edilecek
özellikle ziraat mühendisi, veteriner arkadaşlarımızla ilgili talepler
konusunda 3 Bakan çalışma yapıyoruz, inşallah en yakın zamanda da onu
bitiririz.
Çok
teşekkür ediyorum Sayın Başkan.
MUSA
ÇAM (İzmir) – 4/C’lilerle ilgili bir şey söylemediniz.
BAŞKAN
– Teşekkürler Sayın Bakan.
Madde
üzerinde bir adet önerge vardır. Şimdi önergeyi okutup işleme alacağım ve
oylarınıza sunacağım.
Buyurun.

Türkiye Büyük Millet Meclisi Başkanlığına
Görüşülmekte
olan 118 sıra sayılı 2016 Yılı Merkezi Yönetim Bütçe Kanunu Tasarısı'nın 9’uncu
maddesinin (1) numaralı fıkrasındaki "(kurulu gücü 500 MW üzerinde olan
baraj ve HES projeleri, Gebze-Haydarpaşa, Sirkeci-Halkalı Banliyö Hattının
iyileştirilmesi ve Demiryolu Boğaz Tüp Geçişi inşaatı Projesi, Ulaştırma,
Denizcilik ve Haberleşme Bakanlığınca gerçekleştirilecek şehir içi raylı ulaşım
sistemleri ve metro yapım projeleri ile diğer demiryolu yapımı ve çeken araç
projeleri hariç)" ibaresinin madde metninden çıkarılmasını arz ve teklif
ederiz.

 Nurhayat Altaca Kayışoğlu Zekeriya
Temizel Kazım Arslan
 Bursa İzmir
 Denizli
 Tahsin Tarhan Tur
Yıldız Biçer Ömer Fethi Gürer
 Kocaeli Manisa
 Niğde
BAŞKAN
– Komisyon önergeye katılıyor mu?
PLAN
VE BÜTÇE KOMİSYONU SÖZCÜSÜ MEHMET HABİB SOLUK (Sivas) – Katılmıyoruz. 
BAŞKAN
– Hükûmet katılıyor mu?
MALİYE
BAKANI NACİ AĞBAL (Bayburt) – Katılmıyoruz Sayın Başkanım.
BAŞKAN
– Gerekçeyi okutuyorum:
Gerekçe:

Maddenin
birinci fıkrasında parantez içindeki projeler için, 4734 sayılı Kanun’un 5’inci
maddesinin beşinci fıkrası ile 62’nci maddesinin birinci fıkrasının (a) bendi
2016 yılı merkezî yönetim bütçesinin uygulama dönemi içinde örtülü olarak
yürürlükten kaldırılmaktadır.
Anayasa'nın
161’inci maddesinin dördüncü fıkrasında, bütçe kanununa bütçeyle ilgili
hükümler dışında hiçbir hüküm konulamayacağı açık bir şekilde belirtilirken
163’üncü maddesinde bütçede değişiklik yapılabilmesi esasları ayrıca
düzenlenmiş, Bakanlar Kuruluna kanun hükmünde kararnameyle bütçede değişiklik
yapma yetkisi verilmemiştir.
641
sayılı Kalkınma Bakanlığının Teşkilat ve Görevleri Hakkında Kanun Hükmünde
Kararname’nin 32’nci maddesi, 5018 sayılı Kamu Mali Yönetimi ve Kontrol
Kanunu’nun 19’uncu maddesinin ikinci fıkrası ve 4734 sayılı Kamu İhale
Kanunu'nun 5’inci maddesinin beşinci fıkrası ile 62’nci maddesinin birinci
fıkrasının (a) bendi değiştirilmeden, bütçe kanunuyla 641 sayılı KHK, 5018
sayılı Kanun ve 4734 sayılı Kanun’daki söz konusu kuralları yok sayan veya bu
kurallara aykırı düzenlemeler öngören ya da bu kuralları askıya alan
düzenlemeler yapılması, Anayasa'nın 87, 88, 89 ve 161’inci maddelerindeki
kurallarla bağdaşmamaktadır. 
Bütçe
kanunlarıyla ilgili anayasal kurallar karşısında, yasayla düzenlenmesi gereken
bir konunun bütçe yasasıyla düzenlenmesi veya yürürlükte bulunan herhangi bir
yasada yer alan hükmün bütçe yasalarıyla değiştirilmesi, kaldırılması,
uygulanmaması veya aykırı düzenlemeler yapılması olanaksız olduğundan bu önerge
verilmektedir.
BAŞKAN
- Önergeyi oylarınıza sunuyorum: Kabul edenler… 
Kabul edenler... Kabul etmeyenler... Önerge kabul
edilmemiştir.
9’uncu
maddeyi oylarınıza sunuyorum: Kabul edenler... Kabul etmeyenler... Madde kabul
edilmiştir.
Birleşime
on dakika ara veriyorum.
Kapanma Saati: 18.26
BEŞİNCİ OTURUM
Açılma Saati: 18.39
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Zihni AÇBA (Sakarya) 
----- 0 -----
BAŞKAN
– Sayın milletvekilleri, Türkiye Büyük Millet Meclisinin 55’inci Birleşiminin
Beşinci Oturumunu açıyorum. 
2016
Yılı Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin
Hesap Kanunu Tasarısı’nın görüşmelerine kaldığımız yerden devam edeceğiz.
Komisyon
burada. 
Hükûmet
burada.
10’uncu
maddeye geçmiştik.
10’uncu
maddeyi okutuyorum:

Mahalli idarelere ilişkin işlemler
MADDE 10- (1)
Maliye Bakanlığı bütçesinin;
a) 12.01.31.00-06.1.0.07-1-05.2 tertibinde yer alan
ödenek, 13/1/2005 tarihli ve 5286 sayılı Kanun uyarınca il özel idarelerine
devredilen personelin aylık ve diğer her türlü mali ve sosyal haklarına ilişkin
ödemelerini karşılamak üzere il özel idarelerine,
b) 12.01.31.00-06.1.0.08-1-07.1 tertibinde yer alan
ödenek, Köylerin Altyapısının Desteklenmesi Projesi (KÖYDES) kapsamında
köylerin altyapı ihtiyaçları için il özel idareleri ve/veya köylere hizmet
götürme birliklerine,
c) 12.01.31.00-06.1.0.09-1-07.1 tertibinde yer alan
ödenek, Su Kanalizasyon ve Altyapı Projesi (SUKAP) kapsamında belediyelerin
içme suyu ve atıksu projelerini gerçekleştirmek üzere İller Bankası Anonim
Şirketine,
tahakkuk ettirilmek suretiyle kullandırılır. SUKAP
kapsamında ihtiyaç olması hâlinde genel bütçe kapsamındaki ilgili kamu idaresi
bütçesine veya özel bütçeli idare bütçesine ödenek aktarılabilir. Bu fıkra
kapsamında ilgili idarelere yapılan Hazine yardımları haczedilemez ve üzerine
ihtiyati tedbir konulamaz. 
(2) Birinci fıkranın (a) bendine göre yapılacak
ödemelere ilişkin usul ve esaslar İçişleri Bakanlığı ve Maliye Bakanlığı
tarafından birlikte belirlenir.
(3) Birinci fıkranın (b) ve (c) bentlerinde yer alan
ödeneklerin, 2016 Yılı Yatırım Programında belirlenmesini müteakip, KÖYDES
Projesi için iller bazında; SUKAP için ise belediyeler bazında dağılımı, kullandırılması,
izlenmesi ve denetimine ilişkin usul ve esaslar Yüksek Planlama Kurulu
tarafından karara bağlanır.
BAŞKAN
– 10’uncu madde üzerinde gruplar adına ilk söz, Milliyetçi Hareket Partisi
Grubu Adına Adana Milletvekili Seyfettin Yılmaz’a aittir.
Sayın
Yılmaz, buyurun. (MHP sıralarından alkışlar)
Süreniz
on dakikadır. 
MHP
GRUBU ADINA SEYFETTİN YILMAZ (Adana) – Sayın Başkan, değerli milletvekilleri;
merkezi yönetim bütçesinin 10’uncu maddesi -mahallî idarelere ilişkin
işlemlerle ilgili- üzerinde MHP Grubu adına söz almış bulunuyorum. Yüce
heyetinizi saygıyla selamlıyorum.
Değerli
milletvekilleri, biliyorsunuz, 2004 yılında mahallî idareler seçimleri yapıldı.
Adana Büyükşehir Belediye Başkanlığına Adalet ve Kalkınma Partisinden Aytaç
Durak aday oldu ve seçimleri kazandı. Beş yıl boyunca Aytaç Durak, Adalet ve Kalkınma Partisi tarafından neredeyse göklere
çıkarılacak şekilde övgüye mazhar bir belediye başkanlığı yaptı. 2009 yılında,
aynı Aytaç Durak Milliyetçi Hareket Partisinden aday oldu. Yaklaşık 2.800 küsur
oyla seçimi aldı ama seçimlerin açıklanması neredeyse bir ay sürdü ve seçimleri
aldığı andan itibaren, birtakım yandaş medya başta olmak üzere, AKP’nin
birtakım yetkili ağızlarından Aytaç Durak‘la ilgili “Yolsuzluğun içerisine
batmış bir belediye başkanıdır.” diye birtakım ifadeler, yazılar çıkmaya
başladı. Netice itibarıyla, Sayın Genel Başkanımız Devlet Bahçeli bir devlet
adamlığı örneği vererek, bir ahlaki ölçütü ortaya koyarak “Hakkında iddialar
varsa aklansın gelsin.” dedi ve Adanalının oylarıyla seçilen Aytaç Durak
-aradan altı ay geçmeden- İçişleri Bakanlığı tarafından soruşturmanın selameti
açısından iki aylığına görevden alındı. Biz bekledik ki bu soruşturma bir an
önce neticelenir, suçu varsa suçlu ilan edilir, suçu yoksa da Adanalının
iradesinin karşılığında görevine iade edilir. Ama bu süreç dört buçuk yıl
boyunca devam etti değerli arkadaşlar ve 2014 yılında 29 Martta yapılan
seçimlerin hemen ertesi günü, 30 Mart sabahı Aytaç Durak‘la ilgili herhangi bir
suç unsuru bulunamadığı için görevine iade edildi.
Şimdi, isminde “adalet” olan Adalet ve Kalkınma
Partisine soruyorum: Beş yıl sizin belediye başkanlığınızı yapacak, göklere
çıkaracaksınız, Milliyetçi Hareket Partisinden seçilecek, dört buçuk yıl
Adanalının iradesine ipotek koyacak şekilde haksız yere görevden alacaksınız ve
bu haksızlığınızı da Hükûmet olarak ilan edeceksiniz ve diyeceksiniz ki:
“Herhangi bir suç bulunamamıştır.”, 30 Mart sabahında görevine iade
edeceksiniz. 30 Martta yeni belediye başkanı seçildi. Peki, bu Adanalının
iradesinin hesabını kim verecek? Hani siz diyordunuz ya “Millet iradesine saygı
duyalım, her şeyin üstünde millet iradesi var.” Millet iradesi sizi seçtiği
zaman en üstün millet iradesi ama millet iradesi muhalefeti seçtiği zaman
millet iradesine ipotek koyan bir anlayışa sahipsiniz. 
Şimdi,
gelelim 2014 seçimlerine: 2014 seçimlerinde yine istediğiniz olmadı. Milliyetçi
Hareket Partisi, Adana’da 30 bin oy farkla Adana Büyükşehir Belediye Başkanlığı
seçimini kazandı ama bir ay boyunca mazbatası verilmedi Milliyetçi Hareket
Partisinin belediye başkanına. Dönemin bakanlığını da yapan Adana Milletvekili
Ömer Çelik, yanında Adana Valisi, yanında Adana Emniyet Müdürü sandık sandık
geziyordu, sandıkta bir operasyonla acaba Milliyetçi Hareket Partisinin
kazandığı belediyeyi Adalet ve Kalkınma Partisine alabilir miyiz diye. Ama,
orada Milliyetçi Hareket Partisinin her bir ferdi, Adanalı her seçmen oyuna
sahip çıktı ve Milliyetçi Hareket Partisinin o seçimleri kazanınca Yüksek Seçim
Kurulu başkanı atadı. Mazbatasını ne zaman aldı? Bir ay sonra aldı. 
Yine,
Adana Büyükşehir Belediye Başkanı seçilir seçilmez başlandı, işte, “Hakkında
soruşturmalar var, bugün görevden alınacak, yarın görevden alınacak.”, işte,
“Yarın tutuklanıyor.”. Başta havuz medyası olmak üzere boy boy haberler yapıldı.
Birtakım “ak trol” dediğimiz sitelerde, Twitter’larda, işte, “Cuma günü Adana
Büyükşehir Belediye Başkanı tutuklanıyor.”, “Salı günü tutuklanıyor.” 
Değerli
arkadaşlar, sonuçta Adana Büyükşehir Belediye Başkanı seçildikten bir buçuk yıl
sonra, cumhuriyet savcılığında hakkındaki bir iddiadan dolayı yurt dışına çıkış
yasağı konuluyor. 
Şunu
açıkça ifade ediyorum: Kim kul hakkı yemişse sonuna kadar boğazına dursun. Kim
kamunun malını hiç etmişse sonuna kadar boğazına dursun. Biz, adaletin, her bir
şekilde kul hakkını savunacak, devletin, milletin hakkını savunacak şekilde
sirayet etmesini canıgönülden istiyoruz. Adaletin kararlarına boynumuz kıldan
ince ama eğer adaleti iktidarın sopası hâline getirip de bunu muhalifleri
sindirmeye yönelik bir hâle getirmişseniz, buna karşı da dik dururuz. Ülkücü
bir belediye başkanını hiç kimseye yedirmeyiz. Adana’nın iradesini hiç kimseye
yedirmeyiz. 
O
zaman, bu iddialarla ilgili bahsediyorsanız ben size bir iki tane iddiadan
bahsedeceğim.
İstanbul
Büyükşehir Belediye Başkanı, değil mi, Kadir Ağabeyiniz…
ÖZGÜR
ÖZEL (Manisa) – Muhallebici.
SEYFETTİN
YILMAZ (Devamla) – Bakın, hepinizin malumu, Otogar-Bağcılar hafif raylı sistem
ihalesi. Bu ihale yapılıyor. Ne kadara yapılıyor? 173 milyon 357 bine. Doğru
mu? Kilometresi kaça mal oluyor, kaça geliyor? 41 milyon civarına geliyor.
Burayı bir firmaya ihale ediyor, bu gayet normal bir olay ama bu Bağcılar’da 4
kilometre, 1 kilometre keşif artışı yapıyor. Burada kamudan gelen, ihaleden
gelen kişiler var, yüzde 20, yüzde 30 oranında artış yapabilirsiniz, buna da
amenna ama tutuyor, Bağcılar’dan Başakşehir’e kadar 17 kilometrelik bir iş
yaptırıyor İstanbul Büyükşehir Belediye Başkanı. Arkadaşlar, ihale yok, ihale
yok, 17 kilometre.
Size
örnek olsun diye söylüyorum; kamu böyle soyulur, kamu böyle zarara uğratılır.
BÜLENT
TURAN (Çanakkale) – Yapma şimdi ya!
SEYFETTİN
YILMAZ (Devamla) – Varsa bilgin, belgen cevap verirsin.
Üsküdar-Ümraniye-Çekmeköy
metrosu 16 kilometre. 733 milyon dolara mal oluyor. Bu ihale sizce ne kadara
mal oluyor, biliyor musunuz? 1 milyar 182 milyona mal oluyor. Bu hattın
kilometresi kaça geliyor? 36 milyon 654 bin lira, ihaleli yaptığı için, aynı
belediye. Burayı ihalesiz yaptığı için 69 milyon 525 bin liraya mal oluyor
kilometresi.
MEHMET
GÜNAL (Antalya) – Ne kadar, 2 katı mı?
SEYFETTİN
YILMAZ (Devamla) – 2 katı değerli arkadaşlar.
MEHMET
GÜNAL (Antalya) – Bir şey değil!
MUSTAFA
ILICALI (Erzurum) – O yol kilometreye göre değil Sayın Vekil.
SEYFETTİN
YILMAZ (Devamla) – Şimdi, kilometre başına fark ne kadar? 32 milyon. Kamu
zararı, ihale yapmadığı için ne kadar? 530 milyon dolar değerli arkadaşlar, 1,5
katrilyon yapar, Adana bütçesinin tamamına yakını.
Şimdi,
size bir şey soruyorum: Bu 17 kilometreyi… Elinizi vicdanınıza koyun, kamudan
gelenler var, sen kamudan geldin, ihalesiz burayı verebilir mi değerli
arkadaşlar? İhalesiz veriyor. İhale artışı ne kadardır? İster 2886’ya göre
yapın, isterseniz 4735’e göre yapın, yüzde 20 ve yüzde 30’dur. Bakanlar
Kuruluyla bunu yüzde 40 artırabilirsiniz ama Sayın Kadir Topbaş yüzde 700
artırmış değerli arkadaşlar. 36 milyona mal olacak iş 69 milyona mal olmuş.
İşte,
kamu hakkı arıyorsanız burada ve şu anda bununla ilgili mahkemeler devam
ediyor. Burada bir suç vardır. Peki, bu Belediye Başkanına yurt dışı yasağı
koyuyor musunuz? Koymuyorsunuz.
Peki,
Ankara Belediye Başkanı… Bu Hükûmetin Başbakan Yardımcısı Bülent Arınç -ben
söylemiyorum, ben söylesem “Muhalefet yapıyor, ne olacak canım?” dersiniz ama-
sizin Bülent ağabeyiniz, Başbakan Yardımcısı Bülent Arınç diyor ki: “Ankara
parsel parsel satılıyor.” Parsel parsel satılırken bununla ilgili bir tane
soruşturma var mı? Yurt dışı yasağı var mı? Yok, koyamazsınız. 
Peki,
Adana’da, Kanuni Üniversitesine “İmar değişikliğine yer verdi.” diye imar
müdürü dâhil 4-5 kişi FETÖ terör örgütüne yardımdan içeride. 
Hemen
Gölbaşı’ndan gelirken Samanyolu Outlet vardı, Samanyolu Outlet. Kimdi bunun
sahibi? Kim verdi bunu Samanyolu Outlet’e? Peki, bu, FETÖ terör örgütüne yardım
ve yataklık etmek değil mi? 
Şimdi,
burada şunu yapıyorsanız: “Bizden olanlar her türlü suç işleme özgürlüğüne
sahip ama bizden değilseniz her türlü suçu size isnat ederiz.” diyerek bu
işleri geçiştiremezsiniz. 
Değerli
arkadaşlar, şimdi, hakkında 1,5 katrilyonluk ihaleye fesat karıştırma, görevi
kötüye kullanma iddiası olan İstanbul Büyükşehir Belediye Başkanıyla ilgili
yurt dışı yasağı koymayacaksınız ama hakkında hâlâ daha bir iddia ortaya
konmamış, herhangi bir işlem yapılmamış Adana Büyükşehir Belediye Başkanına
yurt dışı yasağı koyacaksınız. Adanalıyı, Adana Büyükşehir Belediye Başkanını
seçen seçmeni “seçmen” kabul etmiyor musunuz? İstanbul Büyükşehir Belediye
Başkanı istediğini yapacak, Ankara Büyükşehir Belediye Başkanı istediğini
yapacak, onlara serbest ama Adanalıya bu algıyı oluşturacaksınız. “Nasıl olsa
beş yıl boyunca Adanalının iradesine ipotek koyduk, yeniden ipotek koyarız.”
Buna izin vermeyeceğiz değerli arkadaşlar. Adaletin kestiği kılıca boynumuz
kıldan incedir. 
(Mikrofon
otomatik cihaz tarafından kapatıldı) 
SEYFETTİN
YILMAZ (Devamla) - Ama hiç kimsenin, adaleti iktidar sopasına dönüştürmesine
müsaade etmeyeceğiz.
Teşekkür
ediyorum. (MHP sıralarından alkışlar) 
BÜLENT
TURAN (Çanakkale) - Sayın Başkan…
BAŞKAN
- Sayın Turan…
BÜLENT
TURAN (Çanakkale) - Sayın Başkan, az önceki sayın konuşmacı konuşmasında hukuki
temeli olmayan birtakım iddialarda bulundu, kendimize ait belediye başkanımızla
beraber. 
MEHMET
GÜNAL (Antalya) - Nasıl, nasıl?
BÜLENT
TURAN (Çanakkale) - Onunla ilgili cevap vermek istiyorum.
MEHMET
GÜNAL (Antalya) - Sizinle ilgili bir iddia yok. 
Sayın
Başkan, sayın belediye başkanı...
BÜLENT
TURAN (Çanakkale) - Belediye başkanımızla ilgili olarak Sayın Başkan.
OSMAN
AŞKIN BAK (Rize) - Belediye başkanımızla ilgili dedi. 
MEHMET
GÜNAL (Antalya) - Belediye başkanıyla ilgili. Ne iddiası?
OSMAN
AŞKIN BAK (Rize) - “Kürsüden cevap verin.” dedin. 
BAŞKAN
- Buyurun Sayın Turan. (AK PARTİ sıralarından alkışlar)
İki
dakika süre veriyorum. 
MEHMET
GÜNAL (Antalya) – Sayın Başkanım, sataşma yok ki neye göre söz veriyorsunuz,
anlamıyorum. 
BAŞKAN
– Yeni bir sataşmaya meydan vermeyelim. 
MEHMET
GÜNAL (Antalya) – Sataşma yok ki! Sataşmadan nasıl söz verdiniz Sayın Başkan?
(AK PARTİ sıralarından gürültüler) 
FUAT
KÖKTAŞ (Samsun) – Beyefendi, bunu belediye meclisinde konuşmadı, burada
konuştu. 
HASAN
BASRİ KURT (Samsun) – Niye rahatsız oluyorsunuz? “Cevap versin.” dediniz ya,
cevap verecek işte. 
MEHMET
GÜNAL (Antalya) – Sataşma yok ki! 
BAŞKAN
– Bir saniye durun, Sayın Günal… 
Sayın
Turan, buyurun. 
V.- SATAŞMALARA İLİŞKİN KONUŞMALAR (Devam)
17.- Çanakkale Milletvekili Bülent Turan’ın,
Adana Milletvekili Seyfettin Yılmaz’ın 2016 Yılı Merkezi Yönetim Bütçe Kanunu
Tasarısı’nın 10’uncu maddesi üzerinde MHP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
BÜLENT
TURAN (Çanakkale) – Sayın Başkan, sayın milletvekilleri; hepinizi saygıyla
selamlıyorum. 
Dünyanın
hiçbir yerinde… Olmayan bir iddiayı ortaya koyacaksın, ardından da cevap
hakkını tanımayacaksın, böyle bir şey olabilir mi? Yapmayın gözünüzü seveyim
ya. 
MEHMET
GÜNAL (Antalya) – “Sataşma var.” deme. 
BÜLENT
TURAN (Devamla) – Hem söylüyorsunuz hem iddiada bulunuyorsunuz. Allah’tan ki
millet buna inanmıyor artık, avantajımız, faydamız o. 
MEHMET
GÜNAL (Antalya) – Ya, neyse, cevap vereceksen ver hadi o zaman! 
BÜLENT
TURAN (Devamla) – Değerli arkadaşlar, bakınız, Seyfettin Bey -sağ olsun,
severiz, sayarız- zaman zaman buraya çıkıyor, çok ilginç iddialarda bulunuyor.
Hepsinin cevabı verildi, hâlâ aynı şeyi bir daha söylüyor. 
SEYFETTİN
YILMAZ (Adana) – Hayır, hiç cevap verilmedi ki! 
MEHMET
GÜNAL (Antalya) – Hadi söyle, var mı yok mu!
BÜLENT
TURAN (Devamla) – Az önce Adana Belediyesi iddialarıyla ilgili kendisi cevaplar
vermeye başladı. Ancak, nereden bağladı, nasıl bağladı bilemiyorum, İstanbul
Belediye Başkanımız hakkında da daha önce konuştuğumuz, görüştüğümüz, yargıya
konu olmuş, defaatle beraat almış, kapanmış bir konuyu bir daha buraya getirdi.

Ben
İstanbul’da uzun yıllar siyasi görev yaptım, konuyu çok iyi biliyorum. 
VELİ
AĞBABA (Malatya) – Sonra tayini çıktı, Çanakkale’ye gitti. 
BÜLENT
TURAN (Devamla) – Bağcılar metrosu, İstanbul ulaşımında en önemli eşiklerden
bir tanesidir. Daha hızlı olsun diye, daha çabuk olsun diye kanuna uygun
olarak, usule uygun olarak uzatılan bir hat var. 
SEYFETTİN
YILMAZ (Adana) – İhale var mı, açıkla!
BÜLENT
TURAN (Devamla) – Yapılan metronun Bağcılar’ın sonrasında devam eden 17
kilometresi var aynı şartlarda devam eden. 
SEYFETTİN
YILMAZ (Adana) – İhale var mı, ihale? İhaleyi göster. 
BÜLENT
TURAN (Devamla) – Dolayısıyla, ihalesiz yapılma hakkı da kanuna uygun olarak
yapılmıştır aynı şartlarda. Bununla ilgili…
SEYFETTİN
YILMAZ (Adana) – Burada hiç böyle bir kanun yok ki! 
BÜLENT
TURAN (Devamla) – …bir şey varsa gidin mahkemeye, bunu iddia edin, bunu
tartsın.
MEHMET
GÜNAL (Antalya) – Hangi maddeye göre? 
BÜLENT
TURAN (Devamla) – Hangi belediyenin ne yaptığını herkes çok iyi biliyor. 
MEHMET
GÜNAL (Antalya) – Hangi maddeye göre Sayın Turan? 
BÜLENT
TURAN (Devamla) – Kaldı ki Kadir Topbaş’ın şahsıyla ilgili tüm İstanbul’un
ittifak ettiği bir husus var. En hassas olduğu konulardan bir tanesi, bu tarz
iddiaların karşısında olmaktır. Her şeyi söyleyebilirsiniz ama bu… İnsaf! 
SEYFETTİN
YILMAZ (Adana) – İnsaf! 
BÜLENT
TURAN (Devamla) – İnsanların beyefendiliğiyle, olmayan şeyleriyle ilgili bunu
yapmanız doğru değil. 
MEHMET
GÜNAL (Antalya) – Hangi maddeye göre ihalesiz yapmış Sayın Turan, söylesenize! 
BÜLENT
TURAN (Devamla) – Arzu ederseniz çıkışta size ayrıntılı izah ederim. 
Hepinizi
saygıyla selamlıyorum. (AK PARTİ sıralarından alkışlar) 
MEHMET
GÜNAL (Antalya) – Hangi maddeye göre Sayın Başkan? Nerede? Hani ne söyledi
şimdi? 
SEYFETTİN
YILMAZ (Adana) – Sayın Başkan…
BAŞKAN
– Sayın Yılmaz…
SEYFETTİN
YILMAZ (Adana) – İddialarla ilgili şahsıma sataşılmıştır. Sataşmadan dolayı söz
istiyorum. 
BÜLENT
TURAN (Çanakkale) – Sataşmadım Sayın Başkan. 
BAŞKAN
– Şimdi, Sayın Yılmaz, vereceğim ama polemikleri uzatmayalım. 
BÜLENT
TURAN (Çanakkale) – Neden dolayı veriyorsunuz Sayın Başkan, ne dedim? 
BAŞKAN
– Bakın, bir de şöyle bir istirhamım var: Burada olmayanlarla ilgili birtakım
iddiaları gündeme getirmek doğru değil. 
BÜLENT
TURAN (Çanakkale) – Sayın Başkan, ne dedim de sataştım? 
BAŞKAN
– Bunu farklı mecralarda kullanabilirsiniz ve buna ilişkin varsa da gerekli
cevaplar verilir. 
Buyurun,
yeni bir sataşmaya meydan vermeyin. 
18.- Adana Milletvekili Seyfettin
Yılmaz’ın, Çanakkale Milletvekili Bülent Turan’ın sataşma nedeniyle yaptığı
konuşması sırasında şahsına sataşması nedeniyle konuşması
SEYFETTİN
YILMAZ (Adana) - Değerli arkadaşlar, bakın, Bülent Turan çıktı, hukukçu
kimliğiyle benim söylediklerimi teyit etti, teşekkür ediyorum. 
Yani,
17 kilometrelik Bağcılar-Başakşehir’le ilgili bir tane ihale yok değerli
arkadaşlar. İçinizde, Adalet ve Kalkınma Partisi Grubunda bürokratlar var.,
yüzde 700 artış diye… Türkiye'de ihaleler 2886 ve 4735’e göre yapılır. Şimdi,
bununla ilgili -doğru, ihalelerde artış vardır, görülemeyen, öngörülemeyen
birtakım yapılar çıkar, mevzuatlar çıkar- kanun koyucu yüzde 20, yüzde 30
oranında artış hakkı vermiştir, Bakanlar Kuruluyla da bu hakkı yüzde 40 olarak
ifade etmiştir. Ama, İstanbul Büyükşehir Belediye Başkanı yüzde 700 ihale
artışını hangi maddeye göre yapıyor Sayın Bülent Turan, hangi ihale kanununda
bu var, madem avukatlığını burada yaptınız İstanbul Büyükşehir Belediye
Başkanının? Ben burada bir şeyi söylüyorum… Ve bu davalık, bu dava da bitmedi
değerli arkadaşlar, benim söylediğim o. Buyurun, bütün belgeleri burada,
“İstanbul 21. Asliye Ceza Mahkemesi Sayın Hâkimliğine” burada, şu anda bu dava
görülmekte. Ben de tam onu söylüyorum: Daha kendisine dava açılmamış,
kendisiyle ilgili iddiaları vuku bulmamış Adana Büyükşehir Belediye Başkanının
Ceyhan’da belediye başkanlığı yaptığı dönemle ilgili, bir davayla ilgili siz
Adana Büyükşehir Belediye Başkanına yurt dışı yasağı koyuyorsunuz da hakkında
1,5 katrilyonluk kamu zararı olmasıyla ilgili dava açılan İstanbul Büyükşehir
Belediye Başkanına niye yurt dışına çıkış yasağı koymuyorsunuz diye ben bir
ikiliği, bir iki yüzlülüğü, bir tarafgirliği ortaya koyuyorum yoksa gene
söyledim: Adalet rayında işlesin, bununla ilgili hiçbir sıkıntımız yok ama
Adana Büyükşehir Belediye Başkanlığı gibi önemli bir görevde bulunan kişiye
yurt dışı yasağı koyarsanız… Yurt dışı projeleri var, yurt dışından alacağı
krediler var. Yurt dışına çıkamayan bir büyükşehir belediye başkanını
itibarsızlaştırmaya kimin hakkı var? Ben burada bunu ifade ediyorum, ondan
dolayı Topbaş gündeme gelmiştir. 
BAŞKAN
– Evet, sayın milletvekilleri, tabii burada olmayanlarla ilgili yargılamaları
yapmasak çok daha iyi olur. Bu takım iddiaların yeri mahkemelerdir, mahkemeler
kararlarını verir, doğru ya da yanlış…
MEHMET
GÜNAL (Antalya) – Yargılama yok ki! Soruyor ya! O zaman maddeyi söyleyin Sayın
Başkan.
BAŞKAN
– Ama, burası yeri değildir. Burada olmayanlarla ilgili birtakım ithamlarda bulunmanın
doğru olmadığını…
MEHMET
GÜNAL (Antalya) – Olur mu canım? “Olmayanlarla…” Burası Meclis, burası Meclis
yani herkes burada, nasıl olacak; herkes burada, nasıl olacak?
HAYDAR
AKAR (Kocaeli) – Kurumla ilgili. Bunun açıklığa kavuşması lazım. Burada bunu
konuşmayacağız da neyi konuşacağız?
BAŞKAN
– Ciddi ithamlar. Varsa elinde belgesi olan, mahkemeye gider, kararı mahkeme
verir. 
BÜLENT
TURAN (Çanakkale) – Sayın Başkan…
Sayın
Turan, buyurun.
BAŞKAN - Sayın Turan, buyurun.
BÜLENT
TURAN (Çanakkale) – Sayın Başkan, az önce kıymetli konuşmacı konuşmasını
yaparken -sehven olduğunu düşünüyorum- “Kadir Bey’in avukatı” diye ifade
ettiler. Ben, AK PARTİ’nin Grup Başkan Vekiliyim, Kadir Topbaş da bizim
belediye başkanımız. Dolayısıyla, her vekilimiz, bizim belediye başkanımızla
ilgili yanlış bir ifade varsa cevap verme hakkına sahiptir. Kadir Topbaş’la
ilgili, 4’üncü dönem kazanıyor olması İstanbul’u, bir cevaptır zaten. 
MEHMET
GÜNAL (Antalya) – Bırakın! Söyle o zaman, niye?
BÜLENT
TURAN (Çanakkale) – Fakat onun ötesinde, yasaya aykırı bir işlem varsa, kanuna
aykırı bir işlem varsa…
MEHMET
GÜNAL (Antalya) – Makul buluyor musun… 
BÜLENT
TURAN (Çanakkale) – Niye bağırıyorsunuz?
MEHMET
GÜNAL (Antalya) - …yurt dışına çıkış yasağının ona konmamasını?
BAŞKAN
– Sakin olun Sayın Günay, lütfen…
BÜLENT
TURAN (Çanakkale) – Hayır, niye bağırıyorsunuz? Hayır, niye bağırıyorsunuz?
MEHMET
GÜNAL (Antalya) – Bir soru soruyoruz, soru çok net.
BAŞKAN
– Lütfen, sakin olun.
İddiaları
gündeme getirdiniz, sayın grup başkan vekili de cevap veriyor.
BÜLENT
TURAN (Çanakkale) – Dünyanın hiçbir gelişmiş ülkesinde hem iddia edip hem
savunma almadan hüküm verme diye bir şey olamaz. İstanbul Belediyesinin kanuna
uygun olarak yaptığı bir çalışmayı burada sayın konuşmacı eleştirdi. Ben de
diyorum ki bunu biliyorum, inceledik, meseleye hâkimiz, hiçbir usulsüzlük yok. 
SEYFETTİN
YILMAZ (Adana) – O zaman cevap ver, hangi maddeye göre verdi bu 1,5
katrilyonluk yeri?
BÜLENT
TURAN (Çanakkale) – Varsa bununla ilgili, mahkemeye gitsin, iddia etsin. Bu,
mahkemenin konusu, buranın konusu değil.
SEYFETTİN
YILMAZ (Adana) – Hangi maddeye göre verdi?
BAŞKAN
– Tutanaklara geçmiştir, teşekkür ediyorum.
MEHMET
GÜNAL (Antalya) – Sayın Başkan, çok affedersiniz ama diyorsunuz ki: “Burada
olmayanı konuşma.” Sayın Yılmaz’ın söylediğinde ne sataşma var?
BÜLENT
TURAN (Çanakkale) – Niye bağırıyorsunuz konuşurken?
MEHMET
GÜNAL (Antalya) – Bir dakika, ben de konuşuyorum. Benim sesim çıksın diye… Sen
benim sesimi ne yapacaksın, ayar mı vereceksin? Dur! 
BAŞKAN
– Sayın Günal, lütfen…
MEHMET
GÜNAL (Antalya) – Sayın Başkanım, ne sataşma var?
BAŞKAN
– Sizinle ne alakası var peki bu tartışmanın? Sayın Yılmaz ile Sayın Turan
arasında, sizinle ne alakası var?
MEHMET
GÜNAL (Antalya) – Milliyetçi Hareket Partisinin belediyesiyle ilgili bir şey
söyleyeceğim. Bu kadar taraflı olmayın Başkanım.
BAŞKAN
– Taraf olmuyorum da… Adil yönetmeye çalışıyorum. 
MEHMET
GÜNAL (Antalya) – Sayın Turan, bakın…
OSMAN
AŞKIN BAK (Rize) – Seyfettin kendisi söyler ya! Sen niye söylüyorsun? Sen niye
söylüyorsun? Seyfettin söyler ya! 
MEHMET
GÜNAL (Antalya) – Osman, bir dur ya! Bir söyleyeyim de ondan sonra…
BAŞKAN
– Sayın Günal, hemen buyurun.
MEHMET
GÜNAL (Antalya) – Sayın Yılmaz’ın söylediği çok net, bir dava var...
BAŞKAN
– Davayı çözecek olan da mahkemedir, burası değildir. Sayın Turan’ın da dediği
o.
MEHMET
GÜNAL (Antalya) – Sayın Başkanım, bir dur ya! Allah, Allah!
BAŞKAN
– O da net.
MEHMET
GÜNAL (Antalya) – İki yerde dava var. Bir: Bizimkinde henüz tekemmül etmemiş
bir dosya oluşma aşamasında, yurt dışına çıkış yasağı var; sizinkinde mahkeme
devam ediyor, yok. “Bunu nasıl yapıyorsun?” diyor.
BAŞKAN
– Gruplar adına…
MEHMET
GÜNAL (Antalya) – İkincisi de diyor ki: “17 kilometreyi hangi kanuna göre…”
BAŞKAN
- ...ikinci söz, Halkların Demokratik Partisi Grubu adına…
MEHMET
GÜNAL (Antalya) – Sayın Başkanım, bu kadar olur mu ya? 
BAŞKAN
– Ya, tamam, tutanaklara geçti, söyleyeceğini söyledin.
MEHMET
GÜNAL (Antalya) – Bırakın, sözümü söyleyeyim ya!
BAŞKAN
– Söyledin, bitir, tamam.
MEHMET
GÜNAL (Antalya) – Nasıl bitir? Seninki ile benimki karışıyor.
Bir
daha soruyorum, sana da soruyorum o zaman…
BAŞKAN
– Söyledin Sayın Günal, tutanaklara geçti, tamam.
MEHMET
GÜNAL (Antalya) – 17 kilometre…
BAŞKAN
– Sizinkinde “Yurt dışı yasağı var, öbüründe yok.” diyorsunuz. 
MEHMET
GÜNAL (Antalya) – Ya, Başkan, bir dur ya!
BAŞKAN
– Tamam, anlaşıldı.
MEHMET
GÜNAL (Antalya) – Allah rızası için bir dursana, ben bitireyim de öyle konuş
ya! Ya, bir şey söylüyorum, bir cümle söyleyeceğim. “17 kilometreyi hangi
kanunun hangi maddesine göre verdin?” dedi, bu kadar ya! 
BAŞKAN
– Söylediniz, o da cevap verdi.
MEHMET
GÜNAL (Antalya) – Bunda sataşma yok yani bunu anlamadım ben, gerçekten
anlamadım. Bunda nerede sataşma var, anlamadım.
BAŞKAN
– Evet, teşekkür ediyoruz.
III - KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
- İkinci söz, Halkların Demokratik Partisi Grubu adına Mersin Milletvekili
Dengir Mir Mehmet Fırat’a aittir.
Sayın
Fırat, buyurun. (HDP sıralarından alkışlar) 
Süreniz
on dakikadır.
HDP
GRUBU ADINA DENGİR MİR MEHMET FIRAT (Mersin) – Sayın Divan, sayın milletvekili
arkadaşlarım; hepinizi saygı ve sevgiyle selamlıyorum. 
İlkokul
öğrencisiyken o dönemler 3’üncü sınıftan başlamak üzere “yurttaşlık bilgisi”
diye bir dersimiz vardı. Bilmiyorum hâlen devam ediyor mu? Orada, temel
kavramlar ilkokul diliyle o öğrencilere öğretilirdi. Orada, mesela milletin çok
güzel, çok beğendiğim bir tahlili vardı: “Kıvançta ve tasada bir olan ve bir
ülke etrafında birleşmiş olan halka ‘millet’ denir.” diye tarif edilirdi ve bu
milletin ülkeyi yönetmek üzere, bir arada ve yaptırım gücüne de sahip olmak üzere
manevi bir şahsiyeti bulunan yapıya da “devlet” denirdi. Bugün Türkiye’ye
baktığımız zaman, bu bize ilkokul 3’üncü sınıfta öğretilen, tasada ve kıvançta
bir olan ve bir ülke etrafında birleşmiş olan halkı görebilmek mümkün değil.
Ülke ikiye ayrılmış vaziyette. Bir kısmı diğer kısmın üzüldüğüne seviniyor veya
o üzülen kesimin sevindiği bir şeye diğer taraf -bu taraf- üzülüyor ve müşterek
bir ülkü de yok. Yani, maalesef, varmış olduğumuz kötü nokta burası. 
Şimdi, oldukça uzun bir süredir bütçeyi görüşüyoruz ve
sonuna geldik. Bütçelerin yapımı, aslında doğrudan doğruya devletin demokratik
olup olmamasıyla ilgili; çok uzun süre önce, müstebit iktidarlara karşı,
krallara karşı halkın Meclisinin kralın yapmış olduğu keyfî harcamaları
sınırlamak için bir demokratik atılımdı. Ancak, bugün tartışmakta olduğumuz
bütçenin maddelerine dikkat ederseniz, çok enteresan şekilde 1982 Anayasası’nın
temel hak ve özgürlüklerine benziyor. 1982 Anayasası’nın temel hak ve
özgürlüklerinde özgürlüklere ve haklara baktığınız zaman ilk cümle çok
güzeldir, insanların seyahat hürriyeti vardır. Ama, ondan sonra bir “ancak”
kelimesi gelir; toplum sağlığı, genel ahlak vesaire vesaire vesaire hâllerinde
bu hak sınırlandırılabilir. Bu Meclisin yani halkı temsil eden bu Meclisin,
yürütmeyi denetleyebilmesi için en önemli argüman olan bütçe bu şekilde
delinmiş olur, denetleme imkânı ortadan kalkmış olur ve doğrudan doğruya yasama
Meclisi, yürütmenin emrinde olan, onun denetleyemeyeceği bir yapıya
kavuşturulur. Tabii, bu yapılanma yanlış bir yapılanmadır ve toplumu demokratik
bir yapılanmadan otoriter bir yapılanmaya doğru yönlendirir. Hatta, bu otoriter
yapılanma öyle noktalara varır ki hayret edersiniz. Mehdi iddialarından
hilafet, halife olma iddialarına kadar giden bir sürecin başlangıcında
olduğunuzun bir süre sonra farkına varırsınız ve artık onun bir dönüşü yoktur
çünkü özgürlükler ve demokrasi öyle bir şey ki, bunları sınırlandırmaya ve güce
tapmaya başladığınız andan itibaren artık sizin için devletlerin var olma
nedeni olan kanun ve demokratik olması için gerekli olan hukuk ortadan kalkmış
olur. Ve bir süre sonra meclisler, yasama meclisleri ve hatta bunun yanında
yargı birilerinin iki dudağı arasından çıkan emir ve talimatlara dönüşür ve o
hâle gelir ki 7 Haziran seçimleri ile üç ay sonra, 1 Kasım seçimleri arasında
trajik milletvekili değişimlerine sebep olabilir. Bu, insanları korkutur; bu,
meclisleri korkutur. Çünkü, düşünün ki siyasi partiler bir genel seçime giriyor
ve bu genel seçimde kazanabilecekleri milletvekili adaylarını halka sunuyorlar
ama dönüp bakıyorsunuz, üç ay sonra yüzde 80 fire vermiş olan listeler ortaya
çıkıyor. Bu listeleri incelediğinizde -mesela, misal olarak vermek isterim-
İstanbul 3’üncü Bölge 2’nci sırada başarılı olan bir adayı 1 Kasım seçimlerinde
görebilmek mümkün olmaz veya Bingöl’ün 1’inci sırasında olan bir adayı, ki çok
büyük bir farklılık olmamasına rağmen, maalesef göremezsiniz. Nedenini de
sorgulayamazsınız, onlar da sorgulama imkânına sahip değildir. Çünkü, bu
meclisler, geçmişe baktığınız zaman genelde yüzde 50 yenilemeyle karşı karşıya
bulunan meclislerdir ama her milletvekili kendisini bundan sonraki dönemde de
bu Meclisin bir üyesi olarak gördüğü için, bir şekliyle maalesef liderlerinin
emir ve komutalarını veya komutlarını dinlemek zorunda olurlar. 
Aslında,
bunu çok uzun tartışabilmek mümkün ancak ben sözlerime Nazım’ın çok sevdiğim
bir şiirinin son mısralarıyla nokta koymak isterim. Dünyanın en tuhaf mahluku
olarak nitelendirdiği insana şu şekilde hitap eder son kelimeleriyle: “Koyun
gibisin kardeşim/ Gocuklu celep gösterince sopasını/ katılırsın sürüye/ ve
onurla yürürsün salhaneye.”
ZEYİD
ASLAN (Tokat) – Kendinizi tarif ettiniz!
DENGİR
MİR MEHMET FIRAT (Devamla) – Evet, doğru. Nereden anladınız sizi tarif
ettiğini?
ZEYİD
ASLAN (Tokat) – Sizi çok iyi tanıdığım için.
BAŞKAN
– Sayın milletvekilleri, müdahale etmeyelim lütfen.
DENGİR
MİR MEHMET FIRAT (Devamla) – Değerli arkadaşlar, bakın, burada söz atmak çok
kolaydır ama ben cevap vermesini çok iyi bilirim çünkü sizin bu sıralarınızdan
geldim. Bu partinin kurucusuydum dolayısıyla çok iyi tanırım…
MİHRİMAH
BELMA SATIR (İstanbul) – Partinin kurucusu değildiniz! 
FUAT
KÖKTAŞ (Samsun) – Doğru, Siyasi ve Hukuki İşler Başkanlığı yaptığınız zaman ben
il başkanıydım, bizimle görüşme tenezzülünde bile bulunmadığınızı iyi
hatırlıyorum. 
BAŞKAN – Sayın milletvekilleri, müdahale etmeyelim
lütfen. 
DENGİR
MİR MEHMET FIRAT (Devamla) – O zaman gerek görmemişim demek ki sizinle
görüşmeye.
FUAT
KÖKTAŞ (Samsun) – İyi biliyoruz Dengir Bey bunları.
DENGİR
MİR MEHMET FIRAT (Devamla) – Evet, değerli arkadaşlar…
OSMAN
AŞKIN BAK (Rize) – O yüzden yoksun zaten.
FUAT
KÖKTAŞ (Samsun) – O yüzden, biz buradayız, siz yoksunuz zaten.
ORHAN
DELİGÖZ (Erzurum) – AK PARTİ artık sizi gerekli görmedi.
FUAT
KÖKTAŞ (Samsun) – AK PARTİ’nin farkı bu.
DENGİR
MİR MEHMET FIRAT (Devamla) – Bağırmayın, bağırmayın!
BAŞKAN
– Sayın milletvekilleri, istirham ediyorum, lütfen…
DENGİR
MİR MEHMET FIRAT (Devamla) – Sayın Grup Başkan Vekilim, isterseniz susturun,
yoksa ben susturmasını bilirim. (AK PARTİ sıralarından gürültüler)
BÜLENT
TURAN (Çanakkale) – Bu üslup iyi bir üslup değil Sayın Başkan.
HASAN
BASRİ KURT (Samsun) – Neyi susturuyorsun ya!
DENGİR
MİR MEHMET FIRAT (Devamla) – Ben bu vesileyle hepinizi yine saygıyla
selamlıyorum.
Korkunun
ecele faydası yok.
MURAT
DEMİR (Kastamonu) – Evelallah, hiç korkmuyoruz.
OSMAN
AŞKIN BAK (Rize) – O korkuları yaşadınız galiba, içinize kadar işlemiş.
DENGİR
MİR MEHMET FIRAT (Devamla) – Bir süre sonra, bundan sonraki dönemde
karşılaşmama ihtimalimiz yüzde 50’dir, ona göre karar verin.
OSMAN
AŞKIN BAK (Rize) – O korkuları yaşadın, içine kadar işlemiş galiba.
ZEYİD
ASLAN (Tokat) – Sen hangi sıralarda olacaksın?
DENGİR
MİR MEHMET FIRAT (Devamla) – Ben yokum… 
(Mikrofon
otomatik cihaz tarafından kapatıldı) 
DENGİR
MİR MEHMET FIRAT (Devamla) – …ben o sandalyeleri bırakabilme gücünü kendimde
buldum.
FUAT
KÖKTAŞ (Samsun) – Biz, pazara kadar değil, mezara kadar olanlardanız. 
DENGİR
MİR MEHMET FIRAT (Devamla) – Ha, görüyoruz!
Teşekkür
ederim. (HDP sıralarından alkışlar)
HAKAN
ÇAVUŞOĞLU (Bursa) – Sayın Fırat, medeni ölüsünüz, medeni ölü. 
OSMAN
AŞKIN BAK (Rize) – İçine kadar sinmiş.
BAŞKAN
– Şimdi, madde üzerinde gruplar adına son söz, Cumhuriyet Halk Partisi Grubu
adına Ordu Milletvekili Seyit Torun’a aittir. 
Sayın
Torun, buyurun. (CHP sıralarından alkışlar)
Sizin
de süreniz on dakikadır.
CHP
GRUBU ADINA SEYİT TORUN (Ordu) – Sayın Başkan, değerli milletvekilleri; 2016
Yılı Merkezi Yönetim Bütçe Kanunu Tasarısı’nın 10’uncu maddesi üzerinde
Cumhuriyet Halk Partisi adına söz almış bulunmaktayım. Yüce heyetinizi ve
ekranları başında bizleri izleyen kıymetli vatandaşlarımızı sevgi ve
saygılarımla selamlıyorum. 
Temel
bir tespiti yaparak başlamak istiyorum. Bugün Türkiye, her alanda AKP
iktidarının yarattığı ağır bir buhran yaşıyor, derin bir yönetim krizi
içerisinde. Karşımızda, Anayasa’da tanımlanan yetkilerini aşan bir
Cumhurbaşkanı var, unvanını ona kaptırmış bir Başbakan ve buradan başlayıp
yerel yönetimlere kadar sirayet eden derin bir yönetim krizi. Sonuçlarını ise
Suriye’den Cizre’ye, Rusya’yla yaşanan krizden Cerattepe’ye kadar dört bir
yanda yaşıyoruz.
Değerli
milletvekilleri, AKP iktidara gelirken ne dedi? “Türkiye’yi aşırı
merkeziyetçilikten kurtaralım. Demokrasiyi ancak güçlü bir yerinden yönetim
anlayışıyla inşa edebiliriz. Yetkiyi merkezden yerele taşıyalım.” dedi. Peki,
ne oldu? Yerel yönetimlerin faziletlerini anlattıktan sonra, Türkiye
Cumhuriyeti tarihinde bugüne kadar görülmemiş merkeziyetçi bir yönetim
anlayışını yarattınız. Yaşanan kriz yönetilemiyor, hatta krizi yönetmek adına
yapılan her hamle krizi daha da derinleştiriyor. Siyasi ve toplumsal sorunların
hiçbirine siyaset marifetiyle çözüm üretemediniz; her şeyin izlendiği,
fişlendiği, arşivlendiği bir süreçte hukuku ayaklar altına alarak seçimler
yaptınız, apar topar büyükşehirler oluşturdunuz. Bu, siyasi ahlak açısından
vahim bir durumdur. İşte, AKP iktidarı tam da bunu yapmıştır.
Değerli
milletvekilleri, bunu kabul edemeyiz. Merkeziyetçi anlayışın en çarpıcı örneği
6360 sayılı Kanun’dur. Bu kanunla 16 olan büyükşehir sayısı apar topar 30’a
çıkarıldı ve birçoğu da nüfus taşınarak, birçoğu da belki de yasa gasbedilerek
yapıldı ve sonuçta, apar topar yapılan bu yasa, şimdi yeniden revize edilmek
mecburiyetinde kalındı ve önümüzdeki günlerde de tekrar bu Parlamentoya gelecek
ve yeniden bir büyükşehir yasası yapacağız. Bu illerdeki il özel idarelerini
kapattınız, beldeleri ve köyleri mahalle yaptınız. Bunu yaparken kime sordunuz;
bu beldelerde, köylerde yaşayanlara mı sordunuz, sivil toplum kuruluşlarına mı,
meslek odalarına mı yoksa başka bir kuruma mı? Herhangi bir araştırma yaptınız
mı, yaratacağı sonuçlara ilişkin bir değerlendirme yaptınız mı? Hayır, bunların
hiçbirini yapmadınız. Hangi kafayla, hangi gerekçeyle hazırladınız hiç kimse
bilmiyor. Apar topar oyladınız ve yasayı yaptınız. Bu anlayış demokratik
değildir, Meclis iradesine de burada yaşayan milyonlarca yurttaşımıza da büyük
haksızlıktır, kabul edilmesi de mümkün değildir. 
Değerli
milletvekilleri, “ademimerkeziyetçilik” diyerek gelenler Türkiye’de yönetim
sistemini darmadağın etmiştir, yetki karmaşası içerisinde bir yerel yönetim
düzeni kurmuş ve tepesine de keyfî bir merkeziyetçiliği ihdas etmiştir;
merkezin gücünü, yetkisini azaltmıştır. Sizden önce 3.228 olan belediye sayısı
1.397’ye inmiştir. 1.500 belde belediyesi, 16.082 köyün tüzel kişiliğine son
verilmiştir. Bunları yaparken de köyde, kırsalda yaşayan vatandaşlarımızın da
maalesef, mağduriyeti ortaya çıkmıştır. Yaşamsal değeri olan mera alanları da
maalesef, ellerinden alınmıştır. İşte, AKP’nin demokrasi anlayışı budur. Aynı
nüfus grubuna sahip olduğumuz Almanya’da 8.500, Fransa’da 36.500 belediye var.
Avrupa Yerel Yönetimler Özerklik Şartı’nı imzaladığımız bölümlerini değil,
imzalamadığımız bölümleri biz maalesef uyguluyoruz. Kimseye sormuyoruz, uluslararası
yükümlülüklerimize uymuyoruz, yerel yönetimlerimizin yarısını da ortadan
kaldırıyoruz. Peki, hangisi demokratik? Anlaşılıyor ki büyükşehirleri yaparken
amacımız vatandaşın sorununu çözmek değil inisiyatifi tek elde toplamakmış.
Bütün bu karmaşanın geri planında ise AKP’nin her gün biraz daha çürüyen,
yolsuzluklara bulaşan rant düzeni, kendilerine yontarak kullandığı imar düzeni
vardır. 
Köyde,
kırsalda yaşayan vatandaşlarımızı hiç düşünmediniz. Onlar köylü gibi yaşamaya,
üretmeye, tüketmeye devam ediyor ama kentli bir vatandaş gibi vergi ödemeye
mahkûm ediliyor. Ertelemelerin süresi dolduğunda, emlak vergisinden muaf
tutulma süresi bittiğinde sayaç bedelinden, harçlardan katılım paylarına kadar
birçok ödemeye muhatap olacaklar. Su gibi, kanalizasyon gibi, sosyal
alanlardaki hiçbir hizmetten faydalanamayacak ama şehirli gibi bir bedel ödemek
zorunda kalacaklar yani külfetler vatandaşımızın sırtına, faydalar küçük bir
mutlu azınlığa.
Buradan
iktidarı uyarmak istiyorum. Bugün temel sorunumuz kırsal ekonomilerin,
köylümüzün ve çiftçilerimizin yaşamında çökme noktasına geldiğidir. Çiftçi ekip
dikemiyor, ürettiğini sattığında ise maliyetini karşılayamıyor. Süt üreticisi,
narenciye üreticisi, fındık üreticisi perişan. Fındıkla geçimini sağlayan bir
bölgenin milletvekili olarak yakından biliyorum, fındığın bugünkü fiyatı 8 lira
75 kuruş; 3,5 milyar dolarlık bir ihracat getirisi sağlayan fındık maalesef
yerlerde sürünüyor. Bu mudur karşılığı, bu mudur üreticinin yanında olmak?
Fındıkta durum neyse diğer ürünlerde de durum tıpatıp aynısı. Çiftçimiz aldığı
zirai kredilerin, tüketici kredilerinin altında ezilmiş; ne ürününe sahip
çıkıyoruz ne de sorunlarına. Size düşen, bu kırsal ekonomilerin canlandırılması
için çareler üretmektir. İmar rantlarının peşinde koşmaktan vazgeçin; kırsal
yerleşmelerin, kentlerin sorunlarıyla ilgilenin. 
Değerli
milletvekilleri, AKP iktidarı, partizan bir biçimde, Türkiye’nin dikkate değer
bir coğrafyasını ve nüfusunu büyükşehir mantığına teslim etmiştir. Bu partizan
tavrın en vahşi örneğini il özel idarelerinin büyükşehirlerde tasfiye
edilişinde gördük. Ne yazık ki bu kurumların tüm varlıkları belediyelere
devredilirken muhalefet partilerini dışladınız; partizanca bir tavırla, CHP’li
belediyeler başta olmak üzere, içlerini boşalttınız, yandaş belediyelere peşkeş
çektiniz. Bu anlayışı asla kabul etmiyoruz.
Bununla
birlikte, sanılmasın ki büyükşehir ve ilçe belediyeleri bu yönetim anlayışından
nasiplerini alıyor. Sorun bakalım İstanbul Büyükşehir Belediye Başkanına,
İstanbul sınırları içerisinde yapılmakta olan o devasa projelerden kaçında
fikri sorulmuş. Cumhurbaşkanı sadece Başbakanın yetkilerini kullanmıyor; hukuk,
mevzuat dinlemeden aynısını büyükşehirlerde, özellikle de İstanbul’da yapıyor.
Üstelik sadece Cumhurbaşkanının müdahalesi de değil karşı karşıya olunan;
Şehircilik Bakanlığını, Kültür Bakanlığını, kent düşmanı TOKİ’yi de
unutmayalım. 
Stratejik
alanları “özel proje alanı”, “yenileme alanı” diye çevirip kimseye bir şey
sormadan kafalarına göre şekillendiriyorlar. Kentlerin şekillenmesinde projeler
hukuksuz, bütüncül bir planlama anlayışı maalesef yok. Diğer yandan, yetki
paylaşımında da kaynak paylaşımında da önemli sorunlar var. Belediye başkanları
kapı kapı bakanlıkları dolaşıyor, sorunlarını çözmek için mesaisini bölgesinde değil,
Ankara’da harcıyor. 
Kısacası,
değerli milletvekilleri, Türkiye’nin düzeni bozulmuştur. Bu yönetim sistemi
içinde yerel yönetimler hedeflerinden hızla uzaklaşan, günü kurtarmaya çalışan,
bunu yaparken ranta teslim olan bir anlayış içindeler. Sonuç olarak, AKP
projesi tükenmiştir. Bu tükenmişliğin en çarpıcı biçimde gözler önüne serildiği
yer de yerel yönetimler olmuştur. 
Ayrıca,
Cumhurbaşkanınca durmadan saraya toplanıp propaganda aracı hâline getirilen
muhtarlarımıza seslenmek istiyorum: Sizlerin kanalıyla halkımıza siyasi
mesajlar gönderen hukuk bilmez, kanun tanımaz bir Cumhurbaşkanının çıkarlarına
ve siyasi emellerine alet olmayınız, unutmayın ki bu yol doğru değildir. 
Sözlerimi
vatandaşlarımızı ve yaşadıkları bölgeleri asla AKP’nin insafına bırakmayacağımızı
belirterek tamamlamak istiyorum. 
Sayın
Başkan, değerli milletvekilleri; yarın 8 Mart Dünya Kadınlar Günü. Biliyoruz ki
bütün kadınlarımız birçok alanda olduğu gibi yerel yönetimler alanlarında da
hak ettikleri şekilde temsil edilemiyorlar. Burada kadınlarımıza bu konuda,
Cumhuriyet Halk Partisi olarak gerekli sorumluluğu alıp kadınların yerel
yönetimler alanında da…
(Mikrofon
otomatik cihaz tarafından kapatıldı) 
SEYİT
TORUN (Devamla) - …temsiliyetine ilişkin dikkate değer adımlar atacağımızı
ifade etmek istiyor, tüm kadınlarımızın Dünya Kadınlar Günü’nü kutluyor, yüce
heyetinizi ve ekranları başında bizleri izleyen vatandaşlarımıza saygılar
sunuyorum. (CHP sıralarından alkışlar) 
MİHRİMAH
BELMA SATIR (İstanbul) – Aylin Nazlıaka’yı unutma, Aylin Nazlıaka ne oldu? 
OSMAN
AŞKIN BAK (Rize) – Ne oldu, Ordu’da seçim kaybettin galiba? Kaybettin değil mi?
Enver Yılmaz gömdü seni. 
BAŞKAN
– Evet, gruplar adına konuşmalar tamamlanmıştır. 
Şahıslar
adına ilk söz, Kocaeli Milletvekili Fatma Kaplan Hürriyet’e aittir. 
Buyurun
Sayın Kaplan Hürriyet. (CHP sıralarından alkışlar) 
Sizin
süreniz beş dakikadır. 
FATMA
KAPLAN HÜRRİYET (Kocaeli) – Teşekkürler Sayın Başkan. 
Sayın
Başkan, değerli milletvekilleri; mahallî idarelerle ilgili Bütçe Kanunu’nun
10’uncu maddesi üzerinde söz almış bulunuyorum. Yüce heyetinizi, bizi izleyen
sevgili vatandaşlarımızı ve Kocaelili hemşehrilerimizi saygıyla selamlıyorum.
(CHP sıralarından alkışlar) 
10’uncu
maddede geçen KÖYDES ve SUKAP’la ilgili çekincelerimiz vardır, şöyle ki: Maliye
Bakanlığı bütçesine KÖYDES ve SUKAP kapsamında konulan ödeneklerin dağıtımı ve denetimine
ilişkin usul ve esaslar Yüksek Planlama Kurulu tarafından belirlenmektedir.
Ancak, o Kurulun kimin elinde olduğu, Kuruldan çıkan kararlarla kaynakların
hangi belediyelere aktarıldığı, bu aktarımların adil olmadığı da ortadadır.
2016 yılında KÖYDES’e ve SUKAP’a tahsisi yapılacak ödenek ile geçmiş dönemleri
kıyasladığımızda bu projeler için ayrılan kaynaklar yüzde 60 oranında
azalmıştır. Tabii, bahane olarak diyeceksiniz ki: “Belediye ve köy sayılarımız
azaldı.” Evet azaldı; o meşhur, evlere şenlik Büyükşehir Yasanız nedeniyle köy
ve belediye sayılarımız azaldı. 
Hatta
bu yasayla birlikte, maalesef, belde ve köyleri sahipsiz bıraktınız, hizmeti
vatandaştan uzaklaştırdınız, köylümüzü yüksek vergiler ve maliyetler ödemeye
mahkûm ettiniz; üstelik tarım alanları yok edildiği hâlde ve geçim kaynakları
elinden alındığı hâlde. Aynen bizim Kandıra köylerimizde olduğu gibi. 
Bununla
birlikte, pek çok ilde kapatılan belediye binalarını çürümeye terk ettiniz ama
o binaların, bizim millî servetimiz olduğunu, tarladaki İbrahim amca, pazardaki
Ayşe teyzemin cebinden çıkan paralarla yapıldığını unuttunuz. (CHP sıralarından
“Bravo” sesleri, alkışlar) 
Onun
dışında, maalesef, Hükûmetiniz, kendinden olmayan belediye başkanlarına “Ya
AKP’ye geçersin ya da bütçeyi zor alırsın.” diyerek, baskı altında tutarak etik
olmayan bir siyasetle iktidarınıza muhtaç etmektedir. İşte bu sebeple, yıllar
önce AKP’ye söylemedikleri laf kalmayan ancak AKP’ye geçtiklerinde rekorlar
kitabına girecek büyüklükte “U” dönüşü yapan isimleri malum sayın bakanlarımız
gibi parti değiştirmek zorunda kalan birçok belediye başkanımız vardır.
Mahallî
idarelere verilen önemin muhtarları sarayda toplamak olduğuna inanılan bizim
ülkemizde belediyelerimizin yüzdükleri borç batakları da, maalesef, ortadadır.
Birinciliği benim seçim bölgem olan Kocaeli Büyükşehir Belediyesi kimseye
kaptırmıyor maşallah. (CHP sıralarından “Bravo” sesleri, alkışlar) 
CİHAN
PEKTAŞ (Gümüşhane) – Doğru, 4 milyar doları siz bıraktınız. Ben mi bıraktım bu
borcu belediyeye, siz bıraktınız.
FATMA
KAPLAN HÜRRİYET (Devamla) – Türkiye'nin en borçlu, hatta sadece Türkiye’nin
değil, Avrupa’daki birçok belediye arasında en borçlu belediyesidir. Üstelik ne
yazık ki Türkiye’de en çok kaynak aktarılan ama bir o kadar da borçlu olan bir
belediyedir Kocaeli Büyükşehir Belediyesi. Bakın, sadece bir rakam vereceğim,
borcuna girmeyeceğim. Borcuna ilişkin yıllık ödediği faiz miktarı sadece 400
milyon liranın üzerindedir arkadaşlar. Borcun aslını varın siz düşünün artık. 
Biraz
da ilçelerimizden bahsetmek istiyorum. Gebze, İzmit, Derince, Karamürsel gibi
birçok belediyede belediye şirketleri eliyle yapılan yolsuzluklar, ranta
dönüşen kentsel dönüşüm, lüks araç kiralarına ödenen paralar, günlük 4.400
lirayı bulan ve pasta, baklavaya harcanan denetimden muaf temsil ağırlama
bütçelerinin de israfı ortadadır. 
“Yol
yaptık, yol yaptık.” diye övünüyorsunuz ya, özellikle Kocaeli vekilleri dâhil
olmak üzere, şu Karamürsel’in içinden geçirdiğiniz beton yolu bir görmenizi
rica ediyorum. O kaza yolundan, o kaygan yoldan vatandaşın nasıl bıktığını da
bir görmenizi istiyorum. 
Yaptığınız
bütçeler ülke için iyi olmasa da Hükûmet ve yandaşları için gayet iyi!
Vatandaşın bütçesi ise “çok şükür” ve “inşallah” ekonomisinden ibaret. Her
fırsatta “istikrar” diyorsunuz ya, istikrar, oy verenleri değil, tek başına
gelenleri doyuruyor. (CHP sıralarından alkışlar) “Büyüme” diyorsunuz, sadece
zenginleri büyütüyorsunuz. Sadaka vermekle hor gördüğünüz işçinin kıdem
tazminatına bile göz diktiniz. Ama, şunu sakın unutmayın değerli arkadaşlar:
Oturduğunuz koltukları, bindiğiniz arabaları, lüks hayatları o işçiye ve
emekçiye borçlusunuz. (CHP sıralarından “Bravo!” sesleri, alkışlar) 
Peki,
hesap veriyor musunuz, şeffaf mısınız? Hayır. Çünkü korkuyorsunuz, hesabı temiz
olanın muhasebeden de korkusu olmaz arkadaşlar. (CHP sıralarından alkışlar) 
Son
olarak diyorum ki: Ailesini trilyonluk yapıp mağdurluk taslayanlarla, İsrail’le
el ele aşk yapıp Filistin’e ağlayanlarla, teröristlerle el sıkışıp
milliyetçilik oynayanlarla mücadelemiz daha da kararlı bir şekilde devam
edecektir. (CHP sıralarından “Bravo!” sesleri, alkışlar) Zalimin AKP’si varsa
mazlumun da Cumhuriyet Halk Partisi vardır (CHP sıralarından alkışlar)
Teşekkür
ediyorum, saygıyla selamlıyorum. 
COŞKUN
ÇAKIR (Tokat) – Sayın Başkan… 
BAŞKAN
– Sayın Çakır, buyurun. 
COŞKUN
ÇAKIR (Tokat) – Sayın Başkan, değerli konuşmacı konuşmasında “Sahip
olduklarınızı işçi ve emekçilere borçlusunuz.” dedi. İşçi ve emekçiler
başımızın tacıdır. Onun dışında yanlış beyanlarda da bulundu Kocaeli
Belediyesiyle... Sataşmadan söz istiyoruz.
BAŞKAN
– Buyurun, iki dakika süre veriyorum. Lütfen, yeni bir sataşmaya meydan
vermeyin.
COŞKUN
ÇAKIR (Tokat) – Zeki Aygün konuşacak.
BAŞKAN
– Buyurun Sayın Aygün. (AK PARTİ sıralarından alkışlar)
Yeni
bir sataşmaya meydan vermeyelim lütfen.
V.- SATAŞMALARA İLİŞKİN KONUŞMALAR (Devam)
19.- Kocaeli Milletvekili Zeki Aygün’ün,
Kocaeli Milletvekili Fatma Hürriyet Kaplan’ın 2016 Yılı Merkezi Yönetim Bütçe
Kanunu Tasarısı’nın 10’uncu maddesi üzerinde şahsı adına yaptığı konuşması
sırasında Adalet ve Kalkınma Partisine sataşması nedeniyle konuşması
ZEKİ
AYGÜN (Kocaeli) – Sayın Başkan, değerli milletvekilleri; biraz önce konuşmacı
olan arkadaşımız Fatma Hanım’ı tabii tanıdık bu dönemde, kendisine de geçmiş
olsun diyorum, geçmiş bir hadiseden dolayı. Ve aramıştım ama cevap vermediniz,
mesaj atmıştık.
GÖKCEN
ÖZDOĞAN ENÇ (Antalya) - Seçmene…
ZEKİ
AYGÜN (Devamla) - Tabii bu seçmenlere ne kadar ulaştığınızı da buradan…
GÖKCEN
ÖZDOĞAN ENÇ (Antalya) - Yüzde 56, yüzde 56!
ZEKİ
AYGÜN (Devamla) – Milletvekili arkadaşınıza bu kadar ulaşamıyorsanız seçmenlere
nasıl ulaşıyorsunuz bilmiyorum. (AK PARTİ sıralarından alkışlar, CHP
sıralarından gürültüler) 
ÖZGÜR
ÖZEL (Manisa) – Allah Allah!
NURHAYAT
ALTACA KAYIŞOĞLU (Bursa) – Yani şimdi özel bir şeye niye giriyorsunuz? Ayıp Ya!
Yazıklar olsun!
HAYDAR
AKAR (Kocaeli) – Hiç yakışmadı Zeki ağabey, hiç yakışmadı!
ZEKİ
AYGÜN (Devamla) – Bakın… Neyse, siz şimdi lafımı bölmeyin.
ÖZGÜR
ÖZEL (Manisa) - Ayıp ayıp! Hiç olmadı, hiç olmadı. 
BAŞKAN
– Sayın milletvekilleri, lütfen…
ZEKİ
AYGÜN (Devamla) - Bakın, biz Kocaeli’ne geldiğimiz zaman. 2004’te büyükşehri
aldığımız zaman, İzmit’in içine girenler o günden bilir, affederseniz burnumuzun
şeyi kırılıyordu kokudan.
HAYDAR
AKAR (Kocaeli) – Doğru söylemiyorsun!
ZEKİ
AYGÜN (Devamla) – E5’in üzerinde petrol istasyonu açan sizin belediyenizdi. Onu
geçiyorum, bugün belediyeye gönderilen paranın yüzde 40’ı kesiliyor. 
HAYDAR
AKAR (Kocaeli) - Yüzde 7 Kocaeli Büyükşehirden kesilen ortalama.
ZEKİ
AYGÜN (Devamla) - 40 milyon lira geliyorsa bunun 18 milyon lirası kesiliyor. On
üç yıldan beri bu kesildi. Eğer bu paralar kesilmesiydi biz, yapmış olduğumuz
hizmetlerin 2 katını yapacaktık. Bu para niye kesiliyor biliyor musunuz? İşte,
o meşhur sizin Yuvacık Barajı’nızdan dolayı; o 1 milyar dolara ihale yaptığınız
bugünkü aynı barajın…
TAHSİN
TARHAN (Kocaeli) - Aynısını siz yapıyorsunuz Körfez’de.
ZEKİ
AYGÜN (Devamla) - …2 katı, yarısının şeyini biz 120 milyon liraya yaptık,
biliyorsunuz Kandıra’da. 
HAYDAR
AKAR (Kocaeli) – Namazgâh Barajı gölet, gölet; doğru söylemiyorsun!
ZEKİ
AYGÜN (Devamla) – Ama, siz, onu uluslararası şebekelerle beraber bu ülkeye 3
milyar dolara mal ettiniz, onun borcunu ödüyoruz. Eğer o borcu bugün biz
ödememiş olsaydık bugün Kocaeli’ne yaptığımız hizmetin en az 2 katını yapardık.
Ama maalesef, bunları bildiğiniz hâlde, yine burada gelip belediyemize laf
atıyorsunuz.
TAHSİN
TARHAN (Kocaeli) - Hazine garantisi…
HAYDAR
AKAR (Kocaeli) - Teşekkür ederiz bu tartışmayı açtığın için.
ZEKİ
AYGÜN (Devamla) - Eğer bir yolsuzluk varsa, elinizde belge varsa hukuk
devletindeyiz, niye mahkemeye gitmiyorsunuz? Ama sizin tescilli bir
hırsızlığınız var olduğu hâlde, bunu görmezlik…
HAYDAR
AKAR (Kocaeli) - Nereden?
ZEKİ
AYGÜN (Devamla) – Yuvacık Barajı.
HAYDAR
AKAR (Kocaeli) - Nereden? Kim ceza aldı? 
ZEKİ
AYGÜN (Devamla) – Yuvacık Barajı’ndan…
HAYDAR
AKAR (Kocaeli) - 20 defa dava açtınız, 20 defa! Çok ayıp ediyorsun! 
(Mikrofon
otomatik cihaz tarafından kapandı)
ZEKİ
AYGÜN (Devamla) – Mahkeme usule bakıyor, esastan bakmıyor. Eğer fiyat analizi
üzerinden gidilseydi bu konuda yargılanırdınız. 
BAŞKAN – Sayın Aygün, süreniz dolmuştur. 
ZEKİ AYGÜN (Devamla) – Teşekkür ediyorum. 
BAŞKAN
– Sayın Kaplan Hürriyet. 
FATMA
KAPLAN HÜRRİYET (Kocaeli) – Efendim, özellikle şahsıma dönük, yaşadığım özel
bir konuyla da ilgili dile getirmişti, onunla ilgili…
BAŞKAN
– Buyurun. (CHP sıralarından alkışlar)
İki
dakika süre veriyorum. 
Lütfen
yeni bir sataşmaya meydan vermeyelim. 
20.- Kocaeli Milletvekili Fatma Hürriyet
Kaplan’ın, Kocaeli Milletvekili Zeki Aygün’ün sataşma nedeniyle yaptığı
konuşması sırasında şahsına sataşması nedeniyle konuşması
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Konuların
hepsine girmeyeceğim ama yaşadığım o kötü günlerle ilgili sayın vekilimizin,
bölge vekilimin söylediği şeyi gerçekten ayıpladığımı ifade etmek istiyorum.
Çünkü, gerçekten zor günler geçirdik eşimle ve ailemle birlikte. Evladım gibi
büyüttüğüm, evladım kadar çok sevdiğim canım kardeşim neredeyse eşimin ölümüne
sebep oluyordu. Bugün mucize eseri benim eşim hayatta. İnşallah, Allah size
yaşatmasın, Allah düşmanıma yaşatmasın. 
ZEKİ
AYGÜN (Kocaeli) – Fatma Hanım, yanlış anlatmayın…
FATMA
KAPLAN HÜRRİYET (Devamla) – Ama eğer, Allah korusun, sizin başınıza böyle bir
şey gelseydi, eşiniz ölüm döşeğinde can çekişiyor olsaydı siz telefonlara mı
bakardınız? Bir kere bunu sormak istiyorum size Sayın Vekilim. (CHP
sıralarından alkışlar)
ZEKİ
AYGÜN (Kocaeli) – Ama sonradan dönebilirdiniz. 
ÖZGÜR
ÖZEL (Manisa) – Ayıbın da ötesi! Ayıbınla otur! Ayıp!
FATMA
KAPLAN HÜRRİYET (Devamla) – Kaldı ki birçok arkadaşıma dönemediğim için tek tek
yazı gönderdim, teşekkür yazısı, mesajlara, her türlü, bütün vekillerime yazı
gönderdim, teşekkür yazısı, yanımda yer aldıkları için, destek oldukları için.
Size de mutlaka, makamınıza gelmiştir. Bunu da buradan ifade etmek istiyorum.
Ama bölge vekili olarak, özellikle büyüğüm olarak, ağabeyim olarak görüyorum
sizi, neden böyle bir konuya girdiniz, anlamadım. İnsanların özeliyle ne olur
uğraşmayın. Burada derdimiz ülke meselesi, kentimizi daha ileriye götürmek ise
kenti konuşalım, ülkeyi konuşalım, birbirimizi eleştirelim ama özel hayatlara
girmeyelim. Allah hiç kimseye, size de düşmanıma da Rabb’im kimseye yaşatmasın.
Ama, böyle bir şeyi bir kere daha kınıyorum burada dile getirdiğiniz için. 
Teşekkür
ediyorum. (CHP sıralarından alkışlar)
ZEKİ
AYGÜN (Kocaeli) – Sayın Başkan…
BAŞKAN
– Sayın Aygün, bu polemiği kapatıyoruz, lütfen. 
ZEKİ
AYGÜN (Kocaeli) – Hayır, ben şunu söylemek istiyorum. (CHP sıralarından
gürültüler)
HAYDAR
AKAR (Kocaeli) – Söyleme bir şey ya!
BAŞKAN
– Bir saniye sayın milletvekilleri…
ZEKİ
AYGÜN (Kocaeli) – Bakın arkadaşlar, ben burada Fatma Hanım’ı üzmek için
konuşmadım. Burada şunu vurgulamak istedim: Ben Fatma Hanım’ı insani olarak
aradım, geçmiş olsun demek için aradım. Evet, o ara dönemeyebilirdi ama daha
sonra dönmediği için… Yani, milletvekili arkadaşına dönmeyen vatandaşla nasıl
irtibat kurar, onu vurgulamak istedim. Ama üzüldüyseniz, özür dilerim. Sizi
kırmak için değildi bu, bir insani görevdi.
ÖZGÜR
ÖZEL (Manisa) – Tamam, neyse… Olmadı ama. 
BAŞKAN
– Şahısları adına ikinci söz… 
HAYDAR
AKAR (Kocaeli) – Hayır, hayır Sayın Başkan…
BAŞKAN
– Bir saniye… Ne oldu? Hayırdır? 
HAYDAR
AKAR (Kocaeli) – Bizim dönemimize ait, belediyemize ait haksız ithamlarda
bulunmuştur. Biraz evvel nasıl grup başkan vekiline kendi belediyesiyle ilgili
düzeltme…
BAŞKAN
– Tamam Sayın Akar, sakin ol, size de vereceğim. 
Buyurun.
(CHP sıralarından alkışlar)
HAYDAR
AKAR (Kocaeli) – Peki, teşekkür ediyorum. 
BAŞKAN
– İki dakika süre veriyorum. 
Lütfen,
yeni bir sataşmaya meydan vermeyelim, lütfen. 
21.- Kocaeli Milletvekili Haydar Akar’ın,
Kocaeli Milletvekili Zeki Aygün’ün sataşma nedeniyle yaptığı konuşması
sırasında Cumhuriyet Halk Partisine sataşması nedeniyle konuşması
HAYDAR AKAR (Kocaeli) – Değerli milletvekilleri,
gerçekten biraz evvel yani hicap duyarak izledim konuşmanızı ve hangisine cevap
vereceğimi bilemiyorum iki dakikalık süre içerisinde.
Bir;
burnunun direğinin kırılmasını önledik. Türkiye’de ilk defa entegre çöp
tesisini biz yaptık, Kocaeli’de yaptık. “Türkiye’nin on sekiz tane ihtiyacı
var, gerekiyor.” diyen sizin bakanınızdı ve hatta o dönemde ruhsat vermemek
için uğraştınız. İlk defa marinasıyla, sahil düzenlemesiyle bütün çöpleri
kaldırdık ve orada stokladık. Siz o zaman yoktunuz bile; belki de Kocaeli’ye
taşınmamıştınız. Neyse… 
E-5
üzerinde petrol varmış… Ya, başka yere petrol yapılmaz, dağın başına yapılmaz
Cengiz gibi. E5’in üzerine yapılacak, başka yere yapılmaz. 
ZEKİ
AYGÜN (Kocaeli) – E5’in ortasında, ortasında! 
MAHMUT
TANAL (İstanbul) – İstanbul’un her tarafı petrol, Ankara’nın her tarafı petrol.
HAYDAR
AKAR (Devamla) – Evet, doğrudur, yeri yanlıştı kaldırılmıştır; bunu da geçtim. 
Asıl
önemlisi, Namazgâh bir baraj değil, Namazgâh bir gölet. Yuvacık Barajı bizim
zamanımızda yapılmadı. Belediye bize aitti. Hazine Müsteşarlığının, Devlet
Planlamanın ve o dönemin Cumhurbaşkanı… ANAVATAN iktidarı döneminde yapıldı;
suçlanan onlardır. 
ZEKİ
AYGÜN (Kocaeli) – Hazineyi inkâr mı ediyorsunuz?
HAYDAR
AKAR (Devamla) - Bizim belediye başkanımız ve hiçbiri ceza almadı. 
Yüzde
40 kesilme olayına gelince: He senin Karaosmanoğlu ne de benim Sirmen dönemim
topladıkları 1 kuruş su parasını Hazineye ödemediler. Nasıl bugün Hazine
teminatı veriyorsunuz Körfez Geçişi’nde, havaalanında -dinle- boğaz köprüsünde,
yarın o müteahhit “Ben ödeyemiyorum, kaçtım.” dediği zaman Hazine ödeyecek bu
paraları. Aynı o şekilde İzmit Belediyesi parayı Hazineye ödettirmiştir sizin
zamanınızda da, bizim zamanımızda da. Bununla ilişkin olarak Hazine, İzmir’den,
Eskişehir’den yüzde 40 keserken belediyelerin borçlarına ilişkin, Kocaeli
Belediyesinin ortalaması sadece yüzde 7’dir. 
Lütfen,
dersine çalış, ondan sonra bu kürsüye gel, Kocaeli’yi konuş diyorum Sevgili
Zeki ağabeyciğim. Hiç konuşma, otur! Konuştukça ben burada sana çakarım bak,
söyleyeyim yani!
OSMAN
AŞKIN BAK (Rize) – Seçimi niye kaybettiniz o zaman? 
ZEKİ
AYGÜN (Kocaeli) – 200 milyon dolarlık projeyi, 300 milyon dolarlık projeyi 3
milyar dolara mal ettiniz.
HAYDAR
AKAR (Devamla) - Teşekkür ediyorum. (CHP sıralarından alkışlar)
BAŞKAN
– Bence Kocaeli milletvekilleri olarak sizler, kuliste şöyle bir çay için de
ortaklaşa bu işi çözün. 
MEHMET
GÜNAL (Antalya) – Dışarıda bir konuşsunlar bunlar! 
BAŞKAN
- Evet, evet, Kocaeli’ye, Kocaeli vekillerinin hepsine de teşekkür ediyoruz. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam) 
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
- Şimdi söz sırası, şahısları adına Batman Milletvekili Ataullah Hamidi’ye
aittir. 
Sayın
Hamidi, buyurun. (AK PARTİ sıralarından alkışlar)
Sizin
süreniz beş dakikadır. 
ATAULLAH
HAMİDİ (Batman) – Sayın Başkan, sayın milletvekilleri; 2016 Yılı Merkezi
Yönetim Bütçe Kanunu Tasarısı’nın 10’uncu maddesi üzerinde şahsım adına söz
almış bulunuyorum. Yüce heyetinizi saygıyla selamlıyorum.
Sayın
Başkan, değerli milletvekilleri; AK PARTİ hükûmetleri döneminde yapılan
bütçelere baktığımızda, mali disiplinin ve ekonomik istikrarın kökleşmesini
temin ettiklerini görmekteyiz. Geride bıraktığımız on üç bütçenin sağladığı
kazanımlara yenilerini ekleyecek 2016 yılı merkezî yönetim bütçesini
görüşüyoruz. 
AK
PARTİ hükûmetlerinin efsanevi başarı hikâyesini sürekli kılacak olan bu bütçe,
2023 ve sonraki hedeflere doğru azimli, istikrarlı, sabırlı ve kararlı
yürüyüşün bir ifadesidir. Bir yılı aşan ileri bir bakış açısıyla hazırlanan
2016 yılı bütçesi, aynı zamanda tüm mazlumların, masumların ve kimsesizlerin
hamisi bir devletin bütçesi mahiyetindedir. 
Sayın
Başkan, değerli milletvekilleri; AK PARTİ hükûmetlerinin bugüne kadar hemen her
alanda ortaya koydukları başarı hikâyesi tesadüf değildir. AK PARTİ
anlayışında, millet zemininde siyaset yapmak ve milletle beraber yürümek
vardır. AK PARTİ’nin ortaya koyduğu her başarının hamurunda iyi niyet ve
samimiyet vardır. Milletimizin de iyi niyet ve samimiyet gördüğü AK PARTİ’ye
artan bir desteği vardır. Dolayısıyla AK PARTİ gücünü milletten alıyor ve bu
güçle de milleti hakkıyla temsil edip talep ve duyarlılıklarına cevap veriyor.
Bütün himmeti ve gayreti milleti için olan ve bütün mesaisini milletin parlak istikbaline
ayıran AK PARTİ hükûmetlerine yapılan her türlü beyhude hücumlar milletten
dönmüştür. 
Ancak
şunu da ifade etmek isterim ki yeni Türkiye’nin inşası yolunda duble yollar,
yüksek hızlı trenler, sağlıktaki değişim ve dönüşümler, her ile üniversite ve
havaalanları gibi burada saymakla bitiremeyeceğimiz her alanda devrim
niteliğindeki hizmetleri yeterli görmüyor, eksik ve noksan kalan tarafları da
tespit ediyor ve kabul ediyoruz.
Ancak,
en önemli husus, iktidar, muhalefet ve toplumun her kesimiyle birlik ve
beraberlik içinde bütün gayretimizi milletimizin yüksek istikbaline hasretmemiz
ve bu anlayışla hareket etmemizdir. 
İşte,
milletimizin refahını daha da yükseltecek olan 2016 Yılı Merkezi Yönetim Bütçe
Kanunu Tasarısı’nın her bir maddesinin bu anlayışla hazırlandığını rahatlıkla
söyleyebiliriz. 
Sayın
Başkan, değerli milletvekilleri; 2016 Yılı Merkezi Yönetim Bütçe Kanunu
Tasarısı’nın 10’uncu maddesi kapsamında ödenek ayrılan KÖYDES, 2005 yılında 79
ilde hayata geçirilen ve merkezî bütçeden finanse edilen entegre bir kırsal
altyapı projesidir. 
Bu
projeyle 2005-2015 döneminde toplamda yaklaşık olarak 9,54 milyar TL ödenek
tahsis edilmiştir. 2016 yılında 392 milyon TL ödenek aktarılması
planlanmaktadır. Batman ilimizdeki KÖYDES projesinin on yıllık uygulamalarında
130 milyon TL kaynak tahsis edilmiştir. 
Yine
10’uncu madde kapsamında ödenek ayrılan diğer bir proje de Su Kanalizasyon ve
Altyapı Projesi olan SUKAP’tır. 2010 yılında başlatılan bu projeyle nüfusu 25
bin ve daha az olan belediyelere yüzde 50 oranında hibe sağlanmaktadır. SUKAP
programına 2011-2016 döneminde toplam 3,2 milyar TL ödenek ayrılmıştır. Batman
ilimizdeki projelere de 9,8 milyon TL hibe sağlanmıştır. 
Sayın
Başkan, değerli milletvekilleri; “Halka hizmet Hakk’a hizmettir.” anlayışıyla
bütün vatandaşlarımızı kucaklayan yeni Türkiye yolunda halkımızı yeni
hizmetlerle buluşturmak için, barışın ve kardeşliğin yerleşmesi ve kökleşmesi
için kararlı ve istikrarlı adımlarla yürümeye devam edeceğiz. 
Bu
vesileyle, milletimize ve memleketimize güzel hizmetler yapmış ve ebediyete
intikal etmiş olanları rahmet ve minnetle anıyor, hayatta olanlara da
şükranlarımı sunuyor, sağlıklı ve huzurlu bir yaşam diliyorum. 
2016
Yılı Merkezi Yönetim Bütçe Kanunu Tasarısı’nın hayırlı olmasını diliyor, emeği
geçenlere teşekkür ediyorum. Yüce heyetinizi hürmetle selamlıyorum. (AK PARTİ
sıralarından alkışlar)
BAŞKAN
– Teşekkürler Sayın Hamidi.
Böylece
konuşmalar tamamlanmıştır.
Şimdi
on dakika süreyle soru-cevap işlemini gerçekleştireceğiz. 
Sisteme
giren sayın milletvekillerine söz veriyorum beş dakika süreyle.
Evet,
Sayın Topal, Sayın Tanal’ı geçmişsiniz bu sefer.
Buyurun
Sayın Topal.
SERKAN
TOPAL (Hatay) – Teşekkür ediyorum Sayın Başkan.
Sayın
Bakan, Hatay ilimizde hazineye ait kaç adet arazi vasıflı taşınmaz bulunmaktadır?
Tarım arazilerinin satışıyla ilgili olarak 27 Nisan 2015 tarihinde sona eren
başvuru süresi içinde kaç başvuru yapılmıştır? Bu süre içerisinde başvuru
yapamayanlara yeni bir hak verilecek midir? 
Ayrıca,
Hatay’da hâlâ elektrik kesintilerine çözüm üretilemedi. Bu konuda hassasiyet
bekliyorum. Hatay halkı bu konuda mağdur.
Teşekkür
ediyorum.
BAŞKAN
– Sayın Erdoğan…
MEHMET
ERDOĞAN (Muğla) – Teşekkür ediyorum Sayın Başkan.
Sayın
Bakan, çıkardığınız 2/B kanunu 2/B sorununu çözeceğine daha da karmaşık hâle
getirdi. Bir kısım vatandaşlarımız zamanında müracaat edemedi, bir kısmı rayiç
bedellerden dolayı yerini alamadı, bir kısmı da yaşanan ekonomik kriz sebebiyle
taksitlerini ödeyemediği için çaresiz duruma düştü. 
Yine,
belediye ve mücavir alan sınırları içerisinde kalan hazineye ait tarım
arazileri de bu 2/B kapsamındaki satışlara dâhil edilmedi. Hâlbuki birçok belde
ve ilçe merkezine yakın tarım arazileri, bunların hiçbir kamu hizmetine
ihtiyacı yokken, köylü bunları yıllardır kullandığı hâlde, bu kapsama alınmadı.
Şimdi, bu konuda bir değişiklik yaparak köylünün kullandığı tarım arazilerinin
2/B kapsamına alınmasını düşünüyor musunuz?
Teşekkür
ediyorum.
BAŞKAN
– Sayın Kayışoğlu…
NURHAYAT
ALTACA KAYIŞOĞLU (Bursa) – Teşekkür ederim.
Sayın
Bakan, Bakanlığınızda rücu mekanizması işliyor mu, işletiliyor mu? Onu öğrenmek
istiyorum. Zira, örneğin, Bursa’dan bir iki örnek vermek istiyorum. Bursa’da
bölge adliye mahkemesi açılacaktı, bunun için bina kiralandı, tadilatlar
yapıldı vesaire. Ne kadar olduğunu bilmiyoruz ama yine birkaç milyon
harcanmıştır herhâlde. Aynı şekilde, hızlı trenle ilgili olarak da temel
atıldı, tüneller kazıldı, o proje de çöpe atıldı, orada da bir 480 milyon lira
harcandığı biliyoruz. Bu milyonlar boşa mı gidecek yoksa ilgili kişilere rücu
ediyor musunuz?
Teşekkürler.
BAŞKAN
– Sayın Tanal…
MAHMUT
TANAL (İstanbul) – Teşekkür ederim.
Sayın
Başkan, sayın bakanlar; sorum Aile ve Sosyal Politikalar Bakanlığına:
Bakanlığınızda kaç kamu aracı vardır? Bakanlığınızda kaç araç kiralanmıştır?
Bakanlığınızda kiralık araçlar var ise aylık kirası toplam ne kadardır?
Bakanlığınıza bağlı kirada bulunan taşınmazlar kaç tane? Taşınmazlar için
Bakanlığınızda aylık ne kadar kira ödenmektedir? 
Teşekkür
ederim. 
BAŞKAN
– Evet, Aile ve Sosyal Politikalar Bakanı yok burada ama…
Sayın
Akar, buyurun. 
HAYDAR
AKAR (Kocaeli) – Sayın Bakan, Kocaeli ili 2004 yılında büyükşehir oldu. Kocaeli
büyükşehir yapılırken bunun yanında da ilçeler oluşturuldu; Kartepe ilçesi,
Dilovası, Çayırova, Başiskele ve bir de bir ilçemiz daha oluşturuldu ve bu
ilçelerimizin hepsinin nüfusu 100 binden büyük ilçelerimiz. Fakat, bu ilçeler,
on iki yıl geçmesine rağmen, ilçe oluşturulduktan sonra on iki yıl geçmesine
rağmen, bugün hâlen, örneğin Kartepe ilçesinde saat 17.00’den sonra hizmet verecek
bir hastanemiz yok, adalet dairesi yok, noter yok, hükûmet konağı gibi olması
gereken kamu kurumlarının bulunmadığı bir gerçek bugün. Bunları yapmayı
planlıyor musunuz? Her gün büyükşehirleri artırırken ve ilçe sayısını da bu
şekilde büyükşehirlerde yeniden organize ederken bunları düşünmediniz mi? Bunu
sormak istiyorum. 
Bir
de Kocaeli iline özel, İstanbul ve Kocaeli iline özel hazine arazilerinin
şahıslara satışı bir kanunla yasaklanmış, hazine arazilerinin şahıslara satışı
bir kanunla yasaklanmış. Niçin şahıslara hazine arazisini satmıyorsunuz?
Ecrimisillerini ödeyenler, yıllarca kullananlar…
BAŞKAN
– Sayın Kuyucuoğlu…
SERDAL
KUYUCUOĞLU (Mersin) – Teşekkürler Sayın Başkan. 
Mersin
Üniversitesinin 100 milyonu aşan piyasa borcu vardır. Özellikle, hastaneye
malzeme verenlerin 2012 yılından alacakları bulunmaktadır. Alacaklı esnaflar
iflas noktasına gelmiştir, hastaneye malzeme vermiyorlar. Hastalar kendi ilaç
ve malzemelerini kendileri alıyorlar. Bu soruna nasıl bir çözüm düşünüyorsunuz?

İkinci
sorum: Kadrolu personelle aynı görevi yapmalarına rağmen, gerek iş
güvencelerinin olmaması gerekse ücret politikası açısından mağduriyet yaşayan
vekil ebe ve hemşirelerimiz zor koşullar altında görevlerine devam etmektedir.
Sağlık Bakanlığımızın vekil ebe ve hemşirelerin kadroya geçirilmesi gibi bir
çalışması var mıdır? Varsa bu ne zaman gerçekleşecektir. 
Teşekkür
ederim. 
BAŞKAN – Evet, şimdi soruları cevaplandırmak üzere sözü
Sayın Bakana bırakıyorum. 
Buyurun Sayın Ağbal. 
MALİYE BAKANI NACİ AĞBAL (Bayburt) – Sayın Başkanım,
teşekkür ediyorum. 
Bildiğiniz üzere, uzun süredir vatandaşlarımın
beklediği bir konuydu 2/B arazilerinin satışı. Bu anlamda, gerçekten, belki de
cumhuriyet tarihinde en fazla sayıda hazine taşınmazı satışa konu oldu. Bugüne
kadar yaklaşık olarak 774 bin vatandaşımız 2/B kanunu çerçevesinde müracaatta
bulundu, bunlardan 684 bininin 2/B taşınmazları bakımından hak sahibi olduğu
tespit edildi ve bunlardan 575 bin hak sahibine 428 bin adet taşınmazın satış
işlemlerini gerçekleştirdik. Toplam satış tutarı 8 milyar lira. Bugüne kadar
bunun yaklaşık 4 milyar lirasını tahsil ettik, kalan tutarın da tahsil
işlemlerine devam ediyoruz. 
Yine, aynı kanunda belediye mücavir alan sınırları
dışında bulunan hazine taşınmazlarının, tarım arazilerinin satışını da
düzenledik. Bu düzenleme çerçevesinde de yaklaşık 258 bin vatandaşımız
müracaatta bulundu. Tarım arazilerinin satışına ilişkin olarak kıymet takdir
çalışmaları hemen hemen tamamlanmak üzere. Nisan ayından itibaren
vatandaşlarımıza satış işlemlerine başlayacağız. İnşallah, bu da
vatandaşlarımız için büyük bir imkân olur. Çünkü, yıllardır işledikleri,
sürdükleri tarım arazilerini, böylelikle, uygun satış fiyatıyla alma imkânına
kavuştular. Böylelikle, hem bu taşınmazların mülkiyetini edinmiş olacaklar hem
de Çiftçi Kayıt Sistemi üzerinden bu taşınmazlarla ilgili olarak tarımsal
desteklerden yararlanma imkânına kavuşacaklar. 
Tabii, bu arada, hem 2/B’deki taşınmazlar bakımından
hem de tarım arazileri bakımından bir kısım vatandaşımız başvurularını süresinde
yapamadıklarını, yeni bir imkân tanınması hâlinde başvuru yapacaklarını zaman
zaman dile getiriyor. Bunlar hepimize, sayın vekillerimize, bizlere de geliyor.
İnşallah, bu anlamdaki talepleri de tarım arazilerinin satışıyla ilgili yeni
bir süre verilmesiyle ilgili talepleri de değerlendiriyoruz. Aynı konuda
taksitlerini süresinde ödeyemeyen vatandaşlarımız da söz konusu, bunlarla da
ilgili bir çalışma yapıyoruz. İnşallah, biz de isteriz ki vatandaşlarımıza, hak
sahibi olan vatandaşlarımıza bu satış işlemlerini yapabilelim, sistemden çıkan
vatandaşlarımız da tekrar taksitlerini ödemek suretiyle mülkiyetle ilgili bu
sıkıntılarını çözebilsinler. 
Sayın
Erdoğan’ın tarım arazilerinin 2/B kanunu çerçevesinde müracaat edip de
taksitlerini ödeyemeyen vatandaşlarla ilgili soruları oldu, ona da cevap verdim
bu şekilde. 
2/B
kanunu içerisinde biz tarım arazilerinin satışını düzenledik ancak bir kısıt
koyduk, dedik ki: “Eğer belediye mücavir alan sınırları içindeyse bu tarım
arazileri, bu kanun kapsamında satışı söz konusu değil.” Buradaki amacımız da
şuydu: Biliyorsunuz, gerçekten, köyde, kırsalda tarım arazilerini kullanan
vatandaşlarımızın böyle bir beklentisi vardı ama belediye mücavir alan
sınırları içerisinde böyle bir satış imkânını, indirimli satış imkânını getirdiğimiz
zaman, hani, beklemediğimiz bazı mahzurları meydana gelebilirdi. 
MEHMET
ERDOĞAN (Muğla) – O belediyelerin çoğu kapandı. 
MALİYE
BAKANI NACİ AĞBAL (Bayburt) – Çünkü, biliyorsunuz, bunlar kıymet itibarıyla
tarım arazisi olsa da imar planı bakımından, mücavir alan sınırları bakımından
ileriye dönük olarak değerlendirmeleri farklı noktalarda yapılabilirdi. Biz
burada istedik ki belediye mücavir alan sınırları dışında olan tarım
arazilerini vatandaşlarımıza doğrudan satabilelim. Yoksa, belediye mücavir alan
sınırları içinde olan taşınmazlarımızı bugün vatandaşımız istediğinde ihale
yapmak suretiyle zaten satabiliyoruz. Ama, bu getirdiğimiz düzenlemenin amacı
doğrudan satış. 
Biliyorsunuz,
büyükşehir belediyesi mücavir alanı sınırları bakımından da kanuna bir ölçü
getirdik. Bu büyükşehir belediye mücavir alan sınırlamasına ilişkin düzenleme
yapılmadan önceki hâliyle belediye mücavir alan sınırlarını esas aldık.
Dolayısıyla, bu belediye mücavir alan sınırlarını il sınırlarıyla bir araya
getirdiğimiz tarihten önceki sınırı esas aldık. Orada da dikkat ettik.
HAYDAR
AKAR (Kocaeli) – Şimdi, başka bir şey yapıyorlar. Kentsel dönüşüm ilan edip
orayı kendilerine alıyorlar belediyeler.
MALİYE
BAKANI NACİ AĞBAL (Bayburt) – Sayın Kayışoğlu, sanıyorum “Bursa’da birtakım
kamu yatırımlarının yapılmasına ilişkin olarak bir rücu mekanizması var mı?”
dedi. Genel anlamda tabii ki kamu zararına neden olan kamu görevlilerinin eğer
kamu zararına…
(Mikrofon
otomatik cihaz tarafından kapatıldı) 
BAŞKAN
– Teşekkürler Sayın Bakan.
10’uncu
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir.
Birleşime
otuz dakika ara veriyorum.
Kapanma Saati: 19.51
ALTINCI OTURUM
Açılma Saati: 20.26
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Zihni AÇBA (Sakarya) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 55’inci Birleşiminin Altıncı
Oturumunu açıyorum. 
2016 Yılı
Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin Hesap
Kanunu Tasarısı’nın görüşmelerine kaldığımız yerden devam edeceğiz.
Komisyon burada.
Hükûmet burada.
Şimdi, sayın
milletvekilleri -11’inci maddede kalmıştık- 11’inci maddeyi okutuyorum:

Fonlara ilişkin işlemler
MADDE 11- (1)
Türk Silahlı Kuvvetlerine stratejik hedef planı uyarınca temini gerekli modern
silah, araç ve gereçler ile gerçekleştirilecek savunma ve NATO altyapı
yatırımları için yıl içinde yapılacak harcamalar; 7/11/1985 tarihli ve 3238
sayılı Kanunla kurulan Savunma Sanayii Destekleme Fonunun kaynakları, bu amaçla
bütçeye konulan ödenekler ve diğer ayni ve nakdî imkânlar birlikte
değerlendirilmek suretiyle Savunma Sanayii İcra Komitesince tespit edilecek
esaslar çerçevesinde karşılanır.
(2) Millî Savunma Bakanlığı, Jandarma Genel Komutanlığı
ve Sahil Güvenlik Komutanlığına bütçe ile tahsis edilen mevcut ödeneklerden
birinci fıkra hükümleri gereğince tespit edilecek tutarları; Emniyet Genel
Müdürlüğüne bütçe ile tahsis edilen mevcut ödeneklerden zırhlı araç, uçak ve
helikopter, insansız hava araçları (İHA), uçuş simülatörü ve Elektronik Harp
(HEWS) projesine ilişkin tutarları; Türkiye Hudut ve Sahiller Sağlık Genel
Müdürlüğüne bütçe ile tahsis edilen mevcut ödenekler ile bu Genel Müdürlük
bütçesine kaydedilen ödeneklerden motorbot alımına yönelik tutarları; Orman Genel
Müdürlüğüne bütçe ile tahsis edilen mevcut ödenekler ile bu Genel Müdürlük
bütçesine kaydedilen ödeneklerden Helikopter Alım Projesine ilişkin tutarları;
Maden Tetkik ve Arama Genel Müdürlüğüne bütçe ile tahsis edilen mevcut
ödenekler ile bu Genel Müdürlük bütçesine kaydedilen ödeneklerden araştırma
gemisi alımına yönelik tutarları; Enerji ve Tabii Kaynaklar Bakanlığı bütçesi
ödeneklerinden petrol ve doğalgaz boru hatları entegre güvenlik sistemi
tedarikine ilişkin tutarları; Afet ve Acil Durum Yönetimi Başkanlığına bütçe
ile tahsis edilen mevcut ödeneklerden Afet Sonrası Görüntü İşleme İstasyonu
Kurulması Projesine ilişkin tutarları; Türkiye Bilimsel ve Teknolojik Araştırma
Kurumuna bütçe ile tahsis edilen mevcut ödenekler ile bu Kurum bütçesine kaydedilen
ödeneklerden yüksek hızlı rüzgar tüneli yapımına yönelik tutarları; Sivil
Havacılık Genel Müdürlüğüne bütçe ile tahsis edilen ödenekler ile bu Genel
Müdürlük bütçesine kaydedilen ödeneklerden Özgün Helikopter Projesi
Sertifikasyonu, Bölgesel Uçak Projesi Sertifikasyonu ve diğer uçuşa
elverişlilik sertifikasyonu faaliyetlerine dair projelere ilişkin tutarları;
ilgili hizmetleri gerçekleştirmek üzere Savunma Sanayii Destekleme Fonuna
ödemeye ilgisine göre; Afet ve Acil Durum Yönetimi Başkanlığından sorumlu
Başbakan Yardımcısı, Millî Savunma Bakanı, İçişleri Bakanı, Sağlık Bakanı,
Orman ve Su İşleri Bakanı, Enerji ve Tabii Kaynaklar Bakanı, Bilim, Sanayi ve
Teknoloji Bakanı veya Ulaştırma, Denizcilik ve Haberleşme Bakanı yetkilidir.
(3) Savunma Sanayii Destekleme Fonundan Hazineye
yatırılacak tutarları bir yandan genel bütçeye gelir, diğer yandan Millî
Savunma Bakanlığı bütçesinin ilgili tertiplerine ödenek kaydetmeye ve geçen
yıllar ödenek bakiyelerini devretmeye Maliye Bakanı yetkilidir.
(4) İlgili yıllar bütçe kanunları uyarınca, yürütülmesi
öngörülen projeler için Savunma Sanayii Destekleme Fonuna aktarılan tutarlardan
kullanılmayan kısımlar, Savunma Sanayii Destekleme Fonundan ilgili genel
bütçeli idarenin merkez muhasebe birimi hesabına; özel bütçeli idarelerde ise
muhasebe birimi hesabına yatırılır ve ilgili idarenin (B) işaretli cetveline
gelir kaydedilir. Gelir kaydedilen tutarlar karşılığını ilgili idare bütçesine
ödenek kaydetmeye genel bütçeli idarelerde Maliye Bakanı, özel bütçeli
idarelerde ise ilgili özel bütçeli idare yetkilidir. Millî Savunma Bakanlığı,
Jandarma Genel Komutanlığı ve Sahil Güvenlik Komutanlığı dışındaki idarelerde
ödenek kaydı yılı yatırım programı ile ilişkilendirilerek yapılır.
BAŞKAN
– 11’inci madde üzerinde gruplar adına ilk söz, Milliyetçi Hareket Partisi
Grubu adına Muğla Milletvekili Mehmet Erdoğan’a aittir. 
Buyurun
Sayın Erdoğan. (MHP sıralarından alkışlar) 
On
dakikalık sürenizi başlatıyorum. 
MHP
GRUBU ADINA MEHMET ERDOĞAN (Muğla) – Teşekkür ediyorum Sayın Başkan. 
Sayın
Başkan, değerli milletvekilleri; 2016 Yılı Merkezi Yönetim Bütçe Kanunu
Tasarısı'nın 11’inci maddesi üzerinde Milliyetçi Hareket Partisi Grubu adına
söz almış bulunmaktayım. Bu vesileyle, sizleri ve ekranları başında Meclisimizi
seyreden bütün hemşehrilerimizi, bütün vatandaşlarımızı saygıyla selamlıyorum. 
Ben,
2016 bütçesinin kimlerin derdine çare olduğunu, kimlerin derdine çare
olmadığını konuşmak istiyorum. 
Görüşmekte
olduğumuz bütçe, elbette yandaş medya için güzel. Bu bütçe, vergi borçları
sıfırlanan iş adamları için güzel. Bu bütçe, gemiciklerini İsrail açıklarında
yüzdürebilen veliahtlar için güzel, gemiciklerine gemi katabilenler için güzel.
Bu bütçe, bütün Artvinlilere rağmen Cerattepe’de arkasına devletin polisini,
jandarmasını alabilenler için güzel. Bunları çoğaltmak mümkün arkadaşlar ama
ben daha çok bu bütçede kimlerin derdine çare yok onları soracağım, onları
konuşacağım. 
Bir
2/B kanunu çıkardınız, 2/B meselesi çözüleceğine işler daha da karıştı. Şimdi,
ben, bu 2/B kanunu çıkarken, özellikle sahil bandındaki köylülerimizin hangi
sıkıntılarla karşılaşacağını hem Genel Kurulda hem Komisyonda uzun uzadıya
anlatmıştım. 
Sayın
Bakanım, o sahillerde belirlediğiniz fiyatlarla hiçbir köylünün o 2/B
arazilerini satın alabilmesi mümkün değil. 
Yine,
biraz önce bu belediye ve mücavir alan sınırları içindeki tarım arazilerini
soru olarak da sordum. Zaten, 557 tane belediyeyi ismen sayarak kapattınız.
Ayrıca, Büyükşehir Kanunu’yla da bir o kadar belediyeyi kapattınız ve şimdi o
beldeler kapandıktan sonra bunlar köyden daha kötü oldu ama oradaki
vatandaşların kullandıkları hazine arazilerini bu kapsamda satın almalarının
önünü kapattınız. Şimdi, oraya vatandaşın yıllardır ektiği biçtiği, içinde evi
bağı olan o arsaları, arazileri şimdi birileri ihaleye girerek satın alacak
çünkü vatandaşın hiçbir indirimden yararlanması mümkün değil.
Şimdi,
bütün AKP sözcüleri “Öğrenci harçları kalktı.” diyor, Sayın Bakan da biraz önce
söyledi. Ama, ikinci öğretimde okuyan, hatta daha zor şartlarda okuyan,
çalışarak okuyan garip gureba öğrencilerden –adını değiştirdiniz- harç
almıyorsunuz, katkı payı alıyorsunuz. Bu bütçe bu gençlerin derdine çare olacak
mı Sayın Bakan?
MALİYE
BAKANI NACİ AĞBAL (Bayburt) – Olacak.
MEHMET
ERDOĞAN (Devamla) – Yarın YGS sınavı var, üniversiteye giren çocuklarımızdan
Kredi Yurtlar Kurumu kapısında yurt müracaat edip bekleyen çocukların yarıdan
fazlasına yurt veremediğini Gençlik ve Spor Bakanı burada dün kendisi ifade
etti. Bu bütçe yurt bekleyip de kapıdan içeriye giremeyen çocuğun derdine çare
olacak mı?
MALİYE
BAKANI NACİ AĞBAL (Bayburt) – Olacak.
MEHMET
ERDOĞAN (Devamla) – İnşallah, göreceğiz.
Bu
bütçe sarı sendikalara üye olmadığı için kıyıma uğrayan memurların derdine çare
olacak mı? Turizmde çalışan vatandaşlarımız var, bunların kimi dört ay, kimi
beş ay, kimi altı ay, en fazla yedi-sekiz ay çalışıyor. Bu sebeple turizm
sektöründe çalışan kardeşlerimiz ne kıdem tazminatı alabiliyor ne de işsizlik
ödeneğinden yararlanabiliyor. Bu bütçe bu kardeşlerimizin derdine çare olacak
mı? Bu bütçe taşeron firmalarda çalışan kardeşlerimizin daimî kadrolara
geçmesini sağlayabilecek mi? Bu bütçe 4/C’lilerin sorunlarını çözebilecek mi?
Bu bütçe 3600 ek gösterge bekleyen polislerin derdine çare bulacak mı?
Emniyette amir sınıfında olup da polis memuruyla emeklilikteki özlük hakları
aynı duruma gelen Emniyetin içindeki hiyerarşiyi altüst eden o torba kanunda
getirdiğiniz sıkıntılara çare olabilecek mi?
Bu
bütçe işsizliğe çare olacak mı? İktidara geldiğiniz günden bugüne kadar
işsizlik hem oran olarak hem de işsiz sayısı bakımından arttı. “Ben
üniversiteyi bitirdim artık, kendi ayaklarımın üstünde durmak istiyorum, bir
yerde çalışmak istiyorum.” diyen kardeşlerimizin kaç tanesinin derdine çare
olacak bu bütçe? Bu bütçe mülteci sorununa çare mi olacak, yoksa mülteci
sorununu biraz daha derinleştirecek mi? 
Devriiktidarınızda
adalet çöktü, bu bütçe adaletin sağlanmasına katkı sağlayabilecek mi? İşinize
gelmedi mi Anayasa Mahkemesi dâhil bütün mahkemelere saldırıyorsunuz ama
işinize geldi mi “Ne yapalım, mahkemeler böyle karar verdi.” diyorsunuz. Bu
bütçe bu derdi ortadan kaldıracak mı? 
Uyguladığınız
dış politikayı konuşmak bile aslında zaman kaybı. İhracat düşme eğilimini
sürdürüyor, ihracatı artırmak için rekabet edebilecek nitelikli üretimin
artırılması lazım, büyüme lazım. Bu bütçe büyüme bütçesi mi, yoksa hep
eleştirdiğiniz gibi rant bütçesi, rantiye bütçesi, statükoyu koruma bütçesi mi?

Suriye
krizi ve terör sebebiyle turizm sektörünü zor bir sezon bekliyor.
Rezervasyonlar zaten düşük, iptaller var, başta küçük işletmeler olmak üzere,
turizmciler, bu sezon iş yerini açıp açamama derdine düşmüş. Sektörün önemli
sorunları var, açıkladığınız destek paketi küçük işletmelere hiç dokunmadı. 
Biraz
önce “Turizmcilerimizin ecrimisil bedellerini düşürecek misiniz?” diye sordum,
cevap bile vermediniz. Bu bütçe turizmcilerin derdine çare olabilecek mi? Bu
bütçe borcunu ödeyemediği için icraya düşen vatandaşımızın derdine çare
olabilecek mi? 
Perşembe
günü Milas’ta tarım fuarına katıldım; orada çiftçilerimizle, üreticilerimizle
buluştuk. Süt üreticileri çaresiz, ürettikleri sütü satamıyor, sütünü
satamayınca yem alamıyor; sonuç, et fiyatları düşmeden inekleri kestirmek. Bu
şekilde sürdürülebilir bir et üretimi devam ettirilebilir mi? Bu kaçıncı et
krizi? Sıkışınca hemen ithalata koşun. Üretici kazanırsa sizin ithalatçılarınız
kazanamaz. Bu bütçe et üreticisinin, süt üreticisinin derdine çare olacak mı?
Portakalın
kilosunu 25 kuruşa satamayan narenciye üreticisi vardı bugün gazetelerde. Bu
üretici ne yapsın? Bahar geldi. İki tane yolu var; ya ağaçlarını kesecek ya da
o ağaçlara bakacak, gübre verecek, ilaç verecek, su verecek. Ama nasıl? Bu
bütçede ona sahip çıkacak herhangi bir düzenleme var mı? Narenciye üreticisini
ayakta tutacak düzenleme var mı? 
Emekliye
100 lira verdiniz ancak gariban köylünün, esnafın SGK primine 2 kat salma
saldınız. Gariban esnaf, gariban köylü bu SGK primlerini nasıl ödeyecek, hiç
düşünmediniz. Bu bütçe esnafın, çiftçinin derdine çare olabilecek mi?
Dün
seracılarımız satamadıkları domatesleri yola döktüler, Fethiye-Antalya kara
yolunu kapattılar. İktidar sıralarından kimsecikler duymadı. Dün
seracılarımızla görüştüm. “Maliye Bakanı ile Tarım Bakanına birer kamyon
domates gönderelim. Belki derdimizi duyarlar ama kamyon paramız yok.” diyorlar.
Kendileri eğer bu konuda bir finansman sağlarlarsa, Maliye Bakanı
karşılayacaksa ben haber vereceğim, gönderecekler.
Bu
şartlarda çiftçi, üretici ne yapsın? Borcu, derdi gün geçtikçe artıyor. Bu
çiftçi bu şartlarda nasıl üretim yapsın? Seracının kullandığı tohum pahalı,
gübre pahalı, ilaç pahalı ama önünü hiç görmeden üretim yapmak zorunda. Yani,
sizin politikanızı, yarın ne yapacağınızı ne ben kestirebiliyorum ne de köylü
kestirebiliyor. Köylü gariban; bir umut her sene gene bağına bahçesine gidiyor,
çalışıyor, üretiyor ama şimdi, düşünün, daha mart ayında durum bu. Esas üretim
nisandan sonra daha yoğunlaşacak. O saatten sonra bu üretici bu ürünlerini
nereye götürecek Sayın Bakan?
Bütün
komşularla sıfır sorundan başladınız, her yeri sorun hâline getirdiniz.
Bu
soruları çoğaltmak mümkün değerli arkadaşlar ama bu saydığımız ve sayamadığımız
birçok insanın, zorda olan, garibanın derdine çare olacak hiçbir hüküm yok bu
bütçede.
O
sebeple, biz ne diyoruz? Baştan beri sorduğumuz bu sorulara vereceğiniz bir tek
cevap var: “Hayır” diyeceksiniz. O zaman, bizim de sizin kimsenin derdine çare
olmayan, sadece yandaşa yoldaşa çare olan bu bütçeye diyeceğimiz bir tek şey
var: Kocaman bir “hayır.”
Hepinizi
saygıyla selamlıyorum. (MHP sıralarından alkışlar)
BAŞKAN
– Madde üzerinde gruplar adına ikinci söz, Halkların Demokratik Partisi Grubu
adına Muş Milletvekili Burcu Çelik Özkan’a aittir.
Buyurun
Sayın Çelik Özkan.
HDP
GRUBU ADINA BURCU ÇELİK ÖZKAN (Muş) – Sayın Başkan, değerli milletvekilleri;
asıl görevi, Türkiye halklarının kalıcı barışını tesis etmek olan, Türkiye’nin
demokratikleşmesi için yasalar yapmak ve halkların eşit ve özgür bir Türkiye’de
yaşamasının yasal zeminini hazırlamak olması gereken Parlamentonun günlerdir
konuştuğu tek şey, Türkiye’yi hem içte hem dışta savaşa sürükleyen
politikaların besleyicisi niteliğindeki savaş bütçesidir. Üzerinde konuşacağım
11’inci madde, nasıl bir savaşa hazırlık yapıldığının hükme bağlandığının
aşikâr hâlidir.
Bakınız,
Türkiye’de güvenlik harcamaları millî gelirdeki paydan çok büyüktür. Ancak, her
ne kadar Türkiye güvenlik harcamalarını kamufle etmeye çalışsa da askerî ve
güvenlik harcamalarına ayrılan bütçe sebebiyle Birleşmiş Milletler denetiminden
kurtulamayacaktır.
Bütçe
hazırlanırken bazı bakanlıklara verilen, ayrılan bütçelere baktığımızda, bu
bütçenin neyi hedeflediğini çok net ortaya koyabiliyoruz. Şöyle: Millî Savunma
Bakanlığına 26 milyar 117 bin TL, Millî İstihbarat Teşkilatına 1 milyar 636 bin
TL, Emniyet Genel Müdürlüğüne 20 milyar 253 bin TL, Jandarma Genel
Komutanlığına 8 milyar 84 bin TL, Adalet Bakanlığına ise 10 milyar 316 bin TL
bütçe ayrılmıştır. Bu tablo 2016 bütçesinin bir savaş bütçesi olarak
tasarlandığının gayet açık bir hâlidir.
Savaşa
ayrılan bütçe Türkiye’de insan haklarına, adalete, eğitime, sağlığa, kadın ve çocuklara,
ekolojiye ve daha birçok alana ayrılan bütçeden katbekat daha fazla. Maddi
içeriğine baktığımızda, iktidarın komşularla sıfır sorun politikasının tamamen
çökmesi sebebiyle 11’inci maddeye yüklenen anlam da değişmiştir. Türkiye’yi
içeride ve dışarıda ciddi bir savaşa sürüklemeye çalışan Hükûmet, savunma
sanayisi için en üst seviyede yatırımlar yaptığını bu bütçeyle bir kez daha
ortaya koymaktadır. Ancak topu, tankı, silahı aylardır kendi topraklarına ve
yurttaşlarına karşı kullanan Hükûmetin bu yatırımlarla içteki savaşı daha da
tırmandırmak istediği açıktır. 
Biz
isterdik ki bugün barış bütçesini konuşalım. Onarıcı adaleti, cezasızlığın
önlenmesini, bunun için kamu kaynaklarının nasıl kullanılacağını konuşalım.
İnanın, burada sözü edilen rakamların çok daha azını ayırarak bu ülkeyi barış
ülkesi hâline dönüştürebiliriz. 
Görüşülen
11’inci maddede sözü edilen alımlar ve kaynak aktarımlarının tamamı, bütçenin
savaş politikalarına göre tasarlandığını bir kez daha gösteriyor. Doğrudan
savaş araçları, silahlar ve bunların teknolojik altyapı yatırımları ile maden
arama, petrol boru hattı güvenliği gibi ekolojik kültürel zenginliği sermayeye
dönüştürme girişimleri düzenlenmiştir. Bu girişim de iktidarın otoriter,
savaşçı politikalarının bir parçasıdır. 
Bütçede
merkezîleşme, harcamaların merkezden yapılması ağır basıyor. Bu durum, yerelin
katılımına izin vermediği gibi, yerelin ihtiyaçlarını da görünmez kılıyor. Bu
mantık, erkek egemen sistemin ürünüdür. Bir bütçe, metne dökülmeden önce,
bütçede kadın ve erkekler açısından dengesizlikler var mı, kadın ve erkeklerin
faydalanma düzeyinde orantısızlık var mı, var ise hangi ek kaynaklarla bunlar
giderilebilir, toplumsal cinsiyet eşitliğini hedefleyen harcamalar nelerdir ve
bunlar gibi birçok soruyu cevaplayabilen bir bütçe olmalıydı ancak bugün, biz
bu soruların kıyısından bile geçemiyoruz. Buradan bütçenin
cinsiyetlendirilmemiş olduğu sonucu çıkmaktadır. Bu durum, kadınların,
azınlıkların, farklı toplumsal kesimlerin beklentileri ve isteklerini görünmez
kılmıştır. Mecliste kadın vekillerin sayısı şayet fazla olmuş olsaydı, bugün bu
bütçe emin olun ki çok daha farklı tasarlanmış olacaktı. 
Sözü
gelmişken, dün biliyorsunuz ki Kadıköy’de 8 Mart etkinlikleri çerçevesinde bir
miting yapılmak istendi, aynı anda Sayın Davutoğlu’nun da yine kadınlarla
buluşması vardı; bana göre çok talihsiz bir tesadüf oldu. Şöyle ki: Sayın
Davutoğlu, Sayın Başbakan konuşmasında dedi ki: “Kim kadına karşı şiddet
uygularsa aslında kendi güçsüzlüğünü gösterir, kendi onursuzluğunu gösterir.” 
Dün
Kadıköy’de tamamen barışı isteyen, kadın haklarını savunan ve kadının daha çok
görünür olmasını amaçlayan kadınlara yapılan bu şiddeti aynı şekilde
açıklıyorum ben de, aynı şekilde tanımlıyorum. Bu sebeple, dün kadınlara
yapılan şiddeti tekrardan kınamakla birlikte tüm kadınların Dünya Kadınlar
Günü’nü buradan kutluyorum. 
Kadınların
emekleri, bedenleri ve kimliklerine dönük saldırılarla baş etmeyi hedefleyen,
savaşı değil, halklar için adil bir barışı savunmayı gündemine alan bir
bütçenin hazırlanması gerekirken bizler bugün, iktidarın kendi politikalarıyla
özdeşleşmiş savaş bütçesi gündemiyle ilgileniyoruz. Peki, kalıcı hâle getirmeye
çalıştığımız savaş bütçesi yaşamlarımıza, geçmiş ve güncel deneyimlerimizle
nelere yol açıyor, bir bakalım.
Göç:
1990’lardan daha farklı şekilde seyreden zorunlu bir göç hâli var şu anda. Kırk
yıla yaklaşan süreç insanların köylerini, meralarını, ovalarını ellerinden
almıştı. Bugün ise hiçbir hukuki dayanağı olmayan, sizin adına “sokağa çıkma
yasağı” dediğiniz, orada yaşayanların ise “devletin ablukası” dediği
uygulamalarla o zorla tutunmaya çalıştıkları kentleri yeniden ellerinden
alınmak isteniyor. Uzaktan izlemesi kolay ancak bir enkaz üzerinde “Burası
benim evim, gitmeyeceğim.” diyen ve evlatlarını yitiren anaların bu dik
duruşunu bizler Cizre’de, Sur’da, Silopi’de gördük. Orada bir yıkım var, evleri
başlarına yıkılan bir halk var. Yaşamları, hayalleri yarıda bırakılan bir halk
var. Zannetmeyin ki bu halk sizlerden TOKİ’nin yapacağı 60 metrekarelik evi
bekliyor. Hiç şüpheniz olmasın ki bekledikleri tek şey, uğruna yıllardır bedel
verdikleri Kürt sorununun çözümü ve onurlu bir barıştır. 
Bu
savaş bütçesiyle halka reva gördüğünüz, katledilen siviller, çıplak bedeni
teşhir edilen kadınlar, DNA’sı birbirine karışmış insanlar ve sayısız savaş
suçudur. 
Bunlar
ülkenin yalnızca bir tarafında yaşananlar. Öte yandan, ülkenin batısında ise
farklı etnik kimliklerin ve inançların linç ve nefret kültürünün hedefi hâline
geldiği bir süreci yaşıyoruz. Türkiye Cumhuriyeti Anayasası’nın sadece bir
etnik kimliği kabul etmesi ve koruması nedeniyle öldürülen, iş yerleri
yağmalanan, farklı ayrımcılık türleriyle karşı karşıya kalan binlerce yurttaş
var. İnsanların etnik aidiyetlerinin küfre dönüştürüldüğü bir ülkedeyiz artık.
Bunların hepsi savaş bütçesinin, savaş ideolojisinin toplumsal yaşama
yansımalarıdır. 
Ezcümle,
tek bir kesimin zenginleşmesini, tek bir partinin otoritesini güçlendirmesini,
tek bir anlayışın hâkim olmasını ve tek bir kimliğin üstün kılınmasını
amaçlayan bütçenin aksine, tüm Türkiye halklarının barış isteminin, Türkiye’nin
demokratikleşmesinin, halkların eşit ve özgür bir Türkiye’de yaşamasının
koşullarının esas alındığı bir bütçenin konuşulması, görüşülmesi ve kalıcı hâle
getirilmesi elbette tüm Türkiye halklarının beklediği bir durumdur. 
Ancak,
bizler biliyoruz ki bütçe görüşmelerinin nasıl devam ettiğini, alt komisyon
çalışmalarının nasıl yapıldığını… Ne yazık ki demokrasinin sadece sayısal
anlamda, nicelik anlamda çoğulculuktan ibaret olduğu bir parlamentodayız. 
Ancak,
benim inancım şu ki şu anda Sur’da, sivil insanların olmadığına inandığınız o
Sur’da her gün siviller, çocuklar, gençler çıkartılıyor.
HAMZA
DAĞ (İzmir) – PKK terör örgütü müdür?
BURCU
ÇELİK ÖZKAN (Devamla) - Diyarbakır Valiliği bunları açıklıyor, sivil oldukları
ve çocuk olduklarına dair görüntüler paylaşılıyor. Yaşam haklarının korunmasını
bekleyen, sizlerden, bizlerden yardım bekleyen, el uzatmamızı bekleyen
insanlara Parlamento olarak da bir el uzatabiliriz diye umut ediyorum. 
Tekrardan
hepinizi saygıyla selamlıyorum. (HDP sıralarından alkışlar)
BAŞKAN
– Gruplar adına son konuşma, Cumhuriyet Halk Partisi Grubu adına Gaziantep
Milletvekili Mehmet Gökdağ’a aittir. (CHP sıralarından alkışlar)
Buyurun
Sayın Gökdağ.
CHP
GRUBU ADINA MEHMET GÖKDAĞ (Gaziantep) – Sayın Başkan, değerli milletvekilleri;
2016 Yılı Merkezi Yönetim Bütçe Kanunu Tasarısı’nın 11’inci maddesi üzerine
Cumhuriyet Halk Partisi Grubu adına söz almış bulunmaktayım. Genel Kurulu
saygıyla selamlıyorum.
8
Mart Dünya Emekçi Kadınlar Günü’nü de buradan kutluyorum.
Değerli
arkadaşlar, 11’inci madde fonlara ilişkin bir maddedir, Savunma Sanayii
Destekleme Fonu’nun kullanılmasına ilişkin bazı hususları düzenlemektedir.
Sayın
milletvekilleri, fon gelirleri de devletin diğer geliri gibi bir gelir çeşididir.
Fon işlemleri bu maddeyle genel bütçeden ayrı değerlendirilmektedir. Bu durum
bütçe içinde ayrı bir bütçe oluşturulmasına yol açmakta ve bütçede bütünlüğü
ortadan kaldıran görüntüye neden olmaktadır ve denetimini zorlaştırmaktadır.
Bütçe bütünlüğüne zarar veren bu anlayışın kaldırılarak fonların genel bütçeye
alınması ve genel bütçe içinde ilgili bakanlığın bütçesine dâhil edilmesi
gerekmektedir.
Sayın
milletvekilleri, günlerdir burada bütçe üzerinden Türkiye'nin sorunlarını,
çözümlerini, ihtiyaçlarını, önceliklerimizi ve hassasiyetlerimizi konuşuyoruz.
Öncelikle şunu belirtmek gerekir ki: Bütçe bir kaynaklar ve harcamalar
dengesidir. Harcamalar vatandaşlar ve ülkenin ihtiyaçları için yapılır, kaynak
da vatandaştan alınan vergilerdir. Vatandaştan toplanan vergilerle oluşan
bütçenin gelirinin de giderinin de denetlenmesi işin doğasından kaynaklanan
vazgeçilmez bir ilkedir. Bütçenin şeffaflığı ve yasallığı da bu nedenle
gereklidir. Vatandaşın, verdiği vergilerin nereye harcandığını, usulüne uygun
harcanıp harcanmadığını bilmesi en doğal hakkıdır. Bütçe hakkı tüm bu ilkeleri
içinde barındıran bir haktır.
Değerli
arkadaşlar, bütçe hakkı boş bir kavram değildir, tarihi temel hak ve
özgürlüklerin tarihi kadar eskidir. 1789 Fransız İnsan ve Yurttaş Hakları Bildirgesi’nin
14’üncü maddesi “Kamu harcamalarına ve bu
harcamaların finansmanını oluşturan vergilere, bu vergilerin miktarına,
süresine ve tahsil usulüne millet karar verir.” der. Bu ilke bugün dahi tüm
kapsamıyla geçerlidir. Ancak, bu bütçe anlayışının üzerinde tartıştığımız
tasarının hiçbir noktasında olmadığını görüyoruz. Bütçe anlayışınız, üzülerek
görüyorum ve söylüyorum ki şeffaf değil, denetlenebilir değil, adil değil,
hesabı verilebilir değil. (CHP sıralarından alkışlar) Yönetim anlayışınızdaki
keyfîlik en çarpıcı şekilde bütçe üzerinden kendisini göstermektedir. Siz
istediğiniz kadar kendinize demokrat deyin, istediğiniz kadar ekonomik
büyümeden bahsedin, karneniz bütçedir ve halkın yaşadığı sefalettir. Tek başına
iktidara geldiğiniz on üç yılda işsizliği büyüttünüz, yoksulluğu büyüttünüz; on
üç yılda ülkenin, yurttaşın borç rakamlarını büyüttünüz; ekmeğin, suyun,
elektriğin fiyatını büyüttünüz; esnafı perişan ettiniz, protestolu senet
tutarını 0,8 milyardan 10,1 milyar TL’ye çıkardınız, karşılıksız çek tutarı 2,2
milyardan 27,3 TL’ye çıktı. 
Vekili bulunduğum Gaziantep’te esnaf arkadaşlarla
görüşüyoruz, siftah etmeden kepenk kapatıyorlar. Siz bu esnaftan vergi
alıyorsunuz. Bu durumda olan esnafın BAĞ-KUR prim ödemesini yüzde 35
artırdınız, 438 lira olan en düşük basamaktaki prim ödemesini 570 liraya
çıkarttınız. Sadece Gaziantep mi? Türkiye’deki bütün esnafın durumu aynı.
Sadece esnaf mı? Hayır, işçinin de, çiftçinin de, emeklinin de, işsizin de,
üniversite mezunu gençlerin de durumu aynı, hepsi perişan. 
Nasıl bir ekonomi politikası ki dünyada gıda fiyatları
düşer, bizde artar; dünyada petrol fiyatları düşer, bizde artar; asgari ücrete
küçük bir zam yapılır, temel ihtiyaçlara yapılan zamlarla misliyle geri alınır.
Dün Sayın Bakan İstanbul’un iki yakasını bir araya getirdiklerini söyledi.
Sayın Bakan, vatandaşın iki yakası bir araya gelmiyor, vatandaşın. (CHP
sıralarından alkışlar) 
Değerli
milletvekilleri, baktığımızda, bütçeyi ağırlıklı olarak çalışanlardan,
ücretlilerden, küçük esnaftan ve hatta iş bulamayan yurttaşımızın temel gıda
maddelerinden aldığınız vergilerle oluşturuyorsunuz. Fakir fukaranın içtiği
sudan, kullandığı elektrikten, yediği ekmekten vergi alıyorsunuz. Vergi
almadığınız tek şey soluduğumuz hava, onu da rant uğruna kirletiyorsunuz. (CHP
sıralarından alkışlar)
Sayın
milletvekilleri, maalesef, gördüğüm tablo, burada halkımızın gözlerinin içine
baka baka gerçeklerin saklanması, yanlış bilgilerin verilmesi ve sayıların
çarpıtılması oldu. Gelir dağılımındaki dengesizlik giderek büyürken, fakir daha
fakir, zengin daha zengin olurken fakir kesimin zenginleştiğinden söz
ediyorsunuz. 
Değerli
arkadaşlar, bütçeye baktığınızda, hiçbir umut yok, hiçbir vizyon yok, hiçbir
hedef yok; hep bir şeyi kapatma, gizleme, bir şeylerin eksikliğini saklama çabası
görülüyor. İktidara geleli on üç yıl geçmiş, Başbakan köklü reformlardan
bahsediyor, katma değeri yüksek üründen bahsediyor. Hangi politikayla? Hiçbir
şey belli değil. Başbakan Yardımcısı Mehmet Şimşek de yapacakları reformlarla
ülkenin algısını iyileştireceklerini söylüyor. Değerli arkadaşlar, bunu on üç
yıldan beri iktidarda olan AKP’nin Başbakanı ve Başbakan Yardımcısı söylüyor,
zannedersiniz ki ülkeyi başkaları yönetiyor. Ama, Sayın Şimşek önemli bir
konunun altını çiziyor; ülkenin algısı iyi değil. Nasıl iyi olsun ki? Basın
özgürlüğünün kalmadığı, hukukun ayaklar altına alındığı, yargı kararlarına
uyulmadığı ve uyulmayacağı Cumhurbaşkanı tarafından dile getirilen ülkenin
algısı nasıl iyi olsun? Hiçbir şeyin hesabının verilmediği bir ülkenin algısı iyi
olabilir mi? Halk verdiği vergilerin nereye harcandığını bilmek istiyor değerli
arkadaşlar. Hem kul hakkından söz edeceksiniz hem harcanan paranın hesabını
vermeyeceksiniz. Bir sarayın hesabını veremediniz değerli arkadaşlar.
Değerli
milletvekilleri, bütçe halk bütçesi olmalı, içinde halk olmalı; esnaf, işçi,
memur, üretici, emekli, işsiz bütçede sorunlarına çözüm görmeli. Halkın
öncelikleri önemsenmeli; yandaşa değil vatandaşa yönelik olmalı. Bu “Ben
yaptım, oldu.” mantığından, bu keyfîlikten vazgeçin değerli arkadaşlar. Sizi
hukuka davet ediyorum, hesap verebileceğiniz bir noktada kalmaya davet
ediyorum.
Biz
ne zaman buraya çıksak, yaptıklarınızla ilgili bir eleştiri getirsek
sıralarınızdan hemen oy oranınızı söylüyorsunuz. Değerli arkadaşlar, sayın milletvekilleri;
aldığınız oy üzerinden keyfîliğinizi meşrulaştıramazsınız. Meşru kalmanın yolu
hukukun içinde kalmaktır, Anayasa’ya ve yargı kararlarına saygı duymaktır.
Bakın, insanlık tarihine kara bir leke olarak geçen Hitler yüzde 89,93 oyla
Cumhurbaşkanı oldu ama iktidarı bittiğinde intihar etti; döneminde suçuna ortak
olanlar bir tarla faresi gibi saklandılar, yakalananlar yargıda hesap verdiler.
Daha geçtiğimiz günlerde, o dönemde suça ortak olan bir görevli yetmiş yıl
sonra yakalandı ve şimdi yargı önünde hesap verecek. Bu devran hep böyle devam
etmez arkadaşlar, hesap döner sizi de bulur.
Ben
sözlerimi gönül eri, sevgi adamı Yunus Emre’nin sözleriyle bitirmek istiyorum.
“Olsun be aldırma Yaradan yârdır/ Sanma ki zalimin ettiği kârdır/ Mazlumun ahı
indirir şahı/ Her şeyin bir vakti vardır.” 
Ben
Genel Kurulu saygıyla selamlıyorum. (CHP sıralarından alkışlar)
BAŞKAN
– Gruplar adına konuşmalar tamamlanmıştır. 
Şahıslar
adına ilk söz, Muş Milletvekili Ahmet Yıldırım’a aittir.
Buyurun
Sayın Yıldırım. (HDP sıralarından alkışlar)
Süreniz
beş dakikadır.
AHMET
YILDIRIM (Muş) – Teşekkür ederim Sayın Başkan.
Sayın
Başkan, değerli milletvekilleri; Komisyon aşamasından Genel Kurula kadar, gerek
geçici bütçe gerekse merkezî yönetim bütçesi görüşülürken, bütçenin şüphesiz
bir Türkiye bütçesi olarak önümüze geldiğini ama Türkiye’deki hangi sınıf ve
zümrelerin daha avantajlı, kimlerin ise dezavantajlı pozisyonunu daha fazla
derinleştirdiği konusundaki kaygılarımızı, bizatihi, resmî verilerle dile
getirmeye çalıştık. Aslında, bu bütçeyi, Hükûmetin, siyasi iktidarın 64’üncü
Hükûmet Programı’nda da belirtildiği üzere, yapmak istedikleri bazı yasal
değişikliklerle, çalışma yaşamına dönük bazı yasal değişikliklerle birlikte ele
aldığımızda, aslında bütçenin kime hizmet edeceğini, kimin avantajlı
pozisyonuna daha fazla güç katacağını hep birlikte, maalesef, üzüntüyle izleyip
göreceğiz. 
Bir
defa, AKP döneminin en önemli özelliklerinden biri, taşeronluğu hep bir istisna
olarak dile getirip, bunu ortadan kaldıracağını söylemesidir ama gelinen nokta
itibarıyla, taşeronluk artık bir istisna olmaktan çıkmış, genel uygulama hâlini
almıştır. Benzer bir senaryoyu son iki buçuk üç aydır, maalesef, kısmi zamanlı
çalışma yani esnek çalışma yasalarında yapılan değişikliklerle de görmekteyiz. Sanki
esnek çalışma bir istisnaymış ve kısmi zamanlı çalışma, özellikle, kadının
çalışma yaşamındaki pozisyonunu daha avantajlı hâle getiriyormuş gibi sunulsa
da göreceğiz, önümüzdeki birkaç yıl içerisinde, özellikle, kısmi zamanlı yani
esnek çalışma giderek sıradanlaşacak, yaygınlaşacak, çalışma yaşamının değişmez
bir kaidesi hâline getirilerek taşeronluğa rahmet okutacak bir çalışma
gerçekliği, çalışma yaşamı gerçekliğiyle karşılaşacağız.
Bu
konuda, özellikle son bir yıldır, siyasi iktidarın sıklıkla dile getirdiği ve
özellikle, 64’üncü Hükûmet Programı’na da dercettiği, “özel istihdam büroları”
adı altında, maalesef, adı, kavramsal çerçevesi bile insanın çok ağırına
gidebilecek “kiralık işçi” sistemini getirmeye çalışmaktadır. 
Peki,
bu özel istihdam büroları üzerinden kiralık işçi neye tekabül ediyor, yapılmak
istenen değişiklikle çalışma yaşamındaki emekçilerin pozisyonu bundan sonra ne
olacak? Bir defa, özel istihdam büroları üzerinden yapılacak değişiklikle bu
yasanın çıkması durumunda: Bir, artık emekçilerin yıllık izinleri yasal
dayanaktan yoksun hâle gelecek. İki, kıdem tazminatıyla ilgili kökten kaldırma
ve emekçilerin bir birikimi olarak, arkasında güvence olarak duran kıdem
tazminatı ortadan kaldırılacak. Üç, toplu iş sözleşmesi hakkı emekçilerin elinden
alınacak. Dört, artık sendikalılık diye bir kavram neredeyse tarihe
karıştırılarak sadece bazı sarı sendikaların güdümüne konulmakla eş değer hâle
getirilecektir. 
Düşünün,
burada özel istihdam büroları neyi ifade ediyor? İŞKUR’un özellikle görevini
sermayeye vererek… Sermaye gidecek bir daire tutacak, işveren 100 metrekarelik
bir dairede, özellikle bazı kurumlara dağıtılmak üzere işçilerin çalışma
yaşamındaki pozisyonunu ve hayati önemdeki geleceklerini derdest edecektir.
Burada işçinin, düşünün, iş yeri 100 metrekarelik bir büro ama çalıştığı yer
devasa fabrikalar olacaktır. Örneğin, Sayın Bakan, işçinin sigorta primi o özel
istihdam bürosu tarafından yatırılmadı, maaşı geciktirildi ya da hiç ödenmedi,
izni kullandırılmadı veya işten atıldı, muhatap kim biliyor musunuz? Yargı,
hukuk, Çalışma Bakanlığı, İŞKUR falan değil, muhatabı, özel istihdam bürosu
yani sermaye olacak. Böyle bir realiteyle karşı karşıyayız. Yasada olduğu
üzere, üç yüz elli dokuz gün veya daha kısa süreli bir akitle çalıştırılmaya
başlanan emekçinin yıllık izni ortadan kaldırılacak. Belki de 1.500 işçinin
çalıştığı bir otomobil fabrikasında tüm işçiler kapı önüne konacak ve kavramı
ağır olan “kiralık işçi” adı altında özellikle güvencesiz ve işverenin lehine
bir çalışma sistemini beraberinde getirecek olan bir realiteyle karşılaşılacağı
üzüntüsünü bütün emekçiler kaygıyla beklemektedir. 
Bu
duygu ve düşüncelerle bütün Genel Kurulu saygıyla selamlıyorum. (HDP
sıralarından alkışlar) 
BAŞKAN
– Şahıslar adına ikinci ve son söz, Bursa Milletvekili Emine Yavuz Gözgeç’e
aittir.
Buyurun
Sayın Yavuz Gözgeç. (AK PARTİ sıralarından alkışlar) 
EMİNE
YAVUZ GÖZGEÇ (Bursa) – Sayın Başkan, değerli milletvekilleri; 11’inci madde
hakkında söz almış bulunmaktayım. Öncelikle teröristlerle canını ortaya koyarak
mücadele ederken şehit olan asker ve polisimize, terör olaylarında hayatını
kaybeden vatandaşlarımıza Allah’tan rahmet, yakınlarına sabrıcemil niyaz
ediyorum.
Maalesef,
barışı, Türkiye’yi hedef alan terör ve teröristlerle mücadele edilirken birileri
bunun adına savaş demekte ısrar ediyor. Ortada eğer bir savaştan söz edilecekse
bu PKK terör örgütünün öncelikle Kürtlere, vatandaş olma bilincine, kardeşliğe
karşı savaşıdır. Yine, birileri bir yandan teröristlere tek laf dahi etmezken,
elinde silah olanların, çukur kazanların yanında saf tutup “Barış istiyoruz.”
diyor. Bu samimi olmayan tavır, bana Bakara Suresi’nin 11’inci ve 12’nci
ayetlerini hatırlatıyor. Ayetlerde mealen buyuruluyor ki: “Kendilerine
bozgunculuk yapmayın, fesat çıkarmayın dendiği zaman: Bizler sadece ıslah
edicileriz, barıştan yanayız derler. İyi bilin ki onlar bozguncuların ta
kendileridir fakat bilmezler, anlamazlar.” (AK PARTİ sıralarından alkışlar) Çok
şükür ki halkımızın feraseti vardır, bugün herkes safını belirlemek zorundadır.

Biz,
kardeşlikten, insan onurundan, Türkiye’den yanayız. Terörle mücadelemizde
halkın başkanı Sayın Recep Tayyip Erdoğan, Başbakanımız Sayın Ahmet Davutoğlu,
inanmış 317 dava adamı ve onların ardındaki halkımızın duaları var oldukça
kazanan, Türkiye olacaktır. Sayın milletvekilleri, ülkemizin hem içeride hem
dışarıda güçlü ve aynı zamanda millî bir savunmaya sahip olması,
vatandaşlarımıza güçlü bir Türkiye’de var olmanın güvenini ve onurunu
yaşatmaktadır. 
Bu
noktada eski Türkiye’den bahsetmek istiyorum. Tarih, 15 Ocak 1981, bir
gazetenin manşetten verdiği haber: “Anıtkabir’in bayrak direğinin ipini artık
biz yapıyoruz.” Yapılan ip, içinde 4 milimetrelik çelik tel bulunan bir ip.
Kendi ipini yapmış olmaktan gurur duyan eski Türkiye’den kendi uçağını, uydusunu,
savaş gemisini yapan yeni Türkiye. (AK PARTİ sıralarından alkışlar) Eski
Türkiye’de olumsuzluklardan bahsedilirken bahane üretmek adına “Burası Türkiye,
olur böyle şeyler.” derdik oysa bugün, hayallerimizin gerçekleştiği yer olarak,
güvenle, onurla “Evet, burası Türkiye.” diyoruz. Cumhurbaşkanımız, kurucu Genel
Başkanımız Sayın Recep Tayyip Erdoğan’ın milletimize kazandırdığı, bana göre en
önemli unsur güvendir, umuttur, hayal edebilmektir. Eski Türkiye’de hayal
etmekten dahi korkan bizler, bugün, hayal etmeyi ve hayallerimizi
gerçekleştirmeyi öğrendik.
Her
alanda olduğu gibi, savunma sanayi alanında da zihniyet dönüşümüyle “Dışa
bağımlı olmak zorunda değiliz; evet, biz yapabiliriz.” dedik. On üç yıl önce,
yüzde 80 oranında dışa bağımlı, uluslararası silah şirketlerinin tekelinde olan
bir savunma sanayi varken bugün, AR-GE harcamaları, stratejik dönüşümle
dünyanın en büyük 100 savunma sanayi firması arasında 2 firmamız bulunmaktadır;
ASELSAN ve TUSAŞ. Zaman kısa olduğu için diğer projelerin hemen isimlerinden
bahsetmek istiyorum: Millî ATAK helikopteri, ALTAY tankı, ANKA, KARAYEL,
BAYRAKTAR insansız hava araçları, MİLGEM savaş gemileri, HÜRKUŞ eğitim uçağı,
GÖKTÜRK uyduları, HİSAR füzeleri. Artık, savunma sanayi sektörü güvenlik
güçlerimize ürün üretmekle yetinmiyor, halkımız refahı için de var gücüyle
çalışmaya devam ediyor. Yeni başlatılan millî bölgesel yolcu uçağı projesi
bunun en güzel örneğidir.
Bu
inovasyonun ve AR-GE çalışmalarının artarak devam etmesi için, darbe ruhundan
arınmış, insan onurunu temel alan yeni bir anayasaya ihtiyacımız vardır. Tüm
partiler aslında 82 Anayasası’nın darbe anayasası olduğunda hemfikirdir.
Yapılan tüm kısmî değişikliklere rağmen darbe ruhu ortadan kalkmamıştır çünkü
bir darbenin ürünüdür ve milletin katılımı olmadan yapılmıştır. Anayasanın
yapılması tüm halkımızın bizden beklentisidir ve hiçbir gerekçe yeni bir
anayasa yapılmasından kaçınmanın bahanesi olamaz. 
Son
olarak, bugün Kadınlar Günü. Tüm kadınlarımızın Kadınlar Günü’nü kutluyorum ve
Erdem Beyazit’in dizeleriyle selamlamak istiyorum tüm kadınlarımızı: “Kadınlar
bilirim ülkeme ait; yaslandın mı çınar gibidir onlar, sardın mı umut gibi.”
Teşekkür
ederim. (AK PARTİ sıralarından alkışlar) 
BAŞKAN
– Teşekkürler Sayın Yavuz Gözgeç.
Madde
üzerindeki müzakereler tamamlanmıştır.
Şimdi,
soru-cevap işlemini gerçekleştireceğiz. 
Sisteme
giren sayın milletvekillerine soru sorması için söz vereceğim. 
Evet,
Sayın Topal, yine birinci sıradasınız, buyurun. 
SERKAN
TOPAL (Hatay) – Teşekkür ediyorum Sayın Başkan.
Sayın
Bakan, 06/02/2014 tarih 6518 sayılı Kanun’la gazi ve şehit yakınlarına eğitim
durumlarını ibraz ettikleri takdirde sınavsız unvan değişikliği hakkı
verilmiştir. Ancak, bu kanun, bazı kurumlarda uygulanırken, bazı kurumlarda ise
uygulanmamaktadır. Bu kanunun bütün kurumlarda uygulanması için bir genelge
yayımlamayı Hükûmetiniz düşünmekte midir? 
Diğer
soru: Hatay ilimizde geçen, Hassa Tüneli’ni sormuştum, Sayın Bakan bütçe
ayrıldığını dile getirmişti. Hassa Tüneli’ne ne zaman başlanacak? 
Diğer
soru: Hatay’da 400 bin Suriyeli olduğu için ek bütçe ayırmayı düşünüyor
musunuz? 
Teşekkür
ediyorum. 
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan. 
Sayın
Bakanım, akaryakıt sektöründe özellikle ana dağıtım şirketlerinde maalesef,
otomasyon sistemi kurulmamış, binlerce istasyonda kurulan sistem 100 tane ana
dağıtım firmasında kurulmamıştır, bunun acilen kurulması gerekmektedir. Ana
dağıtım firmalarının pazarlamada irsaliye yerine anlık faturaya geçmesi
gerekmektedir. Bunlar yapılmadığı sürece bu sektörde haksız kazanç devam
edecektir. Mazotun litresi normalde 3 TL iken kaçak “mazot 2,5 TL” yazılarını
görmeye devam edeceğiz. 
Bir
de özellikle seçim bölgem olan Mersin’de fabrika Mersin, vergi dairesi
İstanbul; iş yeri Mersin, vergi dairesi Silopi; iş yeri Mersin, vergi dairesi
Van. İnsanlar denetimden kaçma adına iş yerlerinin olduğu bölgede vergi
dairelerine kayıt yaptırmıyorlar, özellikle denetim yapmanın zor olduğu bölgeye
kayıtlarını yaptırıyorlar, bunlara önlem almanızı ve vergi tahsilatını daha iyi
yapmanızı belirtir, teşekkür ederim. 
BAŞKAN
– Sayın Erdoğan…
MEHMET
ERDOĞAN (Muğla) – Teşekkür ediyorum Sayın Başkan. 
Sayın
Bakan, biraz önce kürsüde de belirttim. Seracılar aradılar şimdi, bir serada şu
anda üretilen domatesin maliyeti 1-1,5 lira, haldeki fiyatı 50-60 kuruş ancak
marketteki fiyat da 3-4 lira. Üreticiler diyor ki: Bu bizim emeğimizi
yiyenlerle ilgili, Maliye Bakanının bir çözümü var mı? 
Ayrıca,
“Eskiden köylü, milletin efendisiydi, şimdi biz köleliğe de razıyız, yeter ki
karnımız doysun, bu şartlarda karnımız doymuyor.” diyorlar. Sayın Bakan, ayrıca
vatandaşlar arasında gene bir vergi affından bahsedilmektedir. Bakanlığınızın
bu vergi affıyla ilgili yeni bir çalışması var mıdır?
Teşekkür
ediyorum.
BAŞKAN
– Sayın Karabıyık…
LALE
KARABIYIK (Bursa) – Teşekkürler.
Sayın
Bakan, on dört aydır ilk defa şubat ayında ihracat bir miktar baz etkisiyle
yüzde 3 arttı ama on iki aya baktığınızda 143 milyar dolardan 139 milyar dolara
geriledi. Tüketim malları ithalatı ise hızla artıyor; işte, ocak ayında geçen
yıl 94 milyon dolarken şimdi 101 milyon dolar sebze ve meyve ithalatında
gerçekleşme oldu, hayvan ithalatında ise geçen ocak ayında 9 milyon dolardı,
şimdi 35 milyon dolar. Bunlar bazıları. Ara malı ithalatı ise düşüyor tam
tersine çünkü üretimin de düştüğü açık. 
Sayın
Bakan, sunumunuzda sürdürülebilir yüksek büyümeyi düşük cari açıkla
gerçekleştireceğinizi ifade ettiniz. Peki, bunları neye bağlıyorsunuz? Bu
tabloda nasıl olacak? Hangi eylem planınızla hangi ekonomi programınızla ne
zaman olumlu etkisini görmeyi düşünüyorsunuz? Bu veriler ne zaman, nasıl
düzelecek?
Teşekkürler.

BAŞKAN
– Sayın Bektaşoğlu…
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
Sorum
Sayın Bakanımıza: Malumunuz olduğu üzere, ülkemizde uygulanan ekonomik politikalar
gereğince borçsuz ve mağdur olmayan esnaf kalmadığı, hatta esnaflığın tamamen
bitme noktasına geldiği bilinmektedir. Benzer durum, KOBİ’ler ve sanayi
kuruluşları için de geçerlidir.
Sayın
Bakan, Hükûmetinizin, esnafların içinde bulunduğu bu kötü durumu iyileştirmeye
yönelik bir politikası, bir çalışması var mıdır? Örneğin, temsil ettiğim
Giresun’da kayıtlara göre sadece bu yıl içinde esnaf odasına kayıtlı 512 esnaf,
iş yerini kapatmış, kepenk indirmiştir; geçen yıl bu sayı 676’dır. Şu anda Giresun’da
33 bin esnaf için icra takibi başlatılmış, 7 bin dolayındaki esnafın da henüz
icraya intikal etmemiş senetleri ve çekleri bulunmaktadır. Bu vesileyle bu mali
af gündeminizde midir?
Teşekkür
ederim, saygılar sunarım.
BAŞKAN
– Teşekkür ediyorum. 
Sayın
Tanal, bu sefer size söz veremeyeceğim. Şimdi, soruları cevaplandırmak üzere
Sayın Bakana söz vereceğim, eğer artan süre kalırsa sıra sizde Sayın Tanal. 
Buyurun
Sayın Bakan.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum. 
Sayın
Topal’ın sorularıyla ilgili olarak şu anda elimde bir bilgi yok, eğer uygun
görürseniz ilgili kurumlardan bilgileri alır, bir sonraki zamanda inşallah
verelim. 
Sayın
Şimşek akaryakıt istasyonlarıyla ilgili olarak birtakım hususlara değindi.
Hakikaten uzun zamandır bu akaryakıt sektöründe hem kayıt dışılıkla hem de
kaçakçılıkla mücadele anlamında önemli çalışmalar yapılıyor. Hem Gümrük ve
Ticaret Bakanlığı hem Maliye Bakanlığı hem Emniyet birimlerimiz ortaklaşa
çalışmalar yapıyor. Bu anlamda bir eylem planı da uygulamada hem gümrüklerde
akaryakıt kaçakçılığının engellenmesi hem de yasa dışı akaryakıt kaçakçılığıyla
ilgili kapsamlı düzenlemelerimiz var. Ayrıca, Maliye Bakanlığı olarak özellikle
akaryakıt istasyonlarında akaryakıtın kayıtlı bir şekilde satılmasıyla ilgili
olarak teknolojik birtakım düzenlemeleri de yapıldı, bunlar da uygulamada ama
sizin söylediğiniz konular son derece önemli konular. Arkadaşlarımız da
notlarını aldılar. O konularda da gerekli araştırmaları yaparız. Ben de bu
uyarınızdan dolayı teşekkür ediyorum. 
Sayın
Erdoğan seralarda üretilen domatesin marketlerdeki fiyatlarına ilişkin olarak
daha yüksek olduğundan bahisle bir değerlendirmede bulundu. Bir de köylünün,
milletin efendisi olması hasebiyle birtakım sıkıntıları olduğundan bahsetti.
Fakat, benim elimdeki veriler, özellikle AK PARTİ Hükûmetleri döneminde
gerçekten tarım kesimine yönelik yapılan desteklerde önemli ölçüde artışlar
olduğunu gösteriyor.
Bakın,
2016 yılında tarım kesimine yaptığımız desteklerin toplam tutarı 15,2 milyar lira.
Ayrıca, yem ve gübrede biliyorsunuz KDV’yi kaldırdık, yaklaşık 2,4 milyar lira
da bu yolla çiftçimize bir destek sağladık. Dolayısıyla, 2016 yılında
çiftçimize 17,4 milyar lira bir destek veriyoruz. 
MUHARREM
VARLI (Adana) – Çiftçinin verdiği verginin onda 1’ini vermiyorsunuz!
MALİYE
BAKANI NACİ AĞBAL (Bayburt) – Ayrıca, yine özellikle sulama yatırımları, gölet
yatırımları, özellikle Tarım Bakanlığının sahada, kırsal kesimde çiftçimize
sunduğu hizmetler sayesinde de tarımda verimliliği artıran önemli düzenlemeleri
yaptık. Tabii ki tarımsal ürünlerin tarladan tüketiciye veya bahçeden
tüketiciye gelişi sırasında haksız birtakım kazançların oluşmasıyla ilgili
olarak da biz de aynı şeyi düşünüyoruz. Kesinlikle burada birtakım rekabet
eşitsizlikleri veya haksız kazançlar varsa bunlarla ilgili de gerekli
çalışmaları yapacağız. Zaten ben de uzun zamandır bunu söylüyorum. Özellikle
üretim kanallarında, dağıtım kanallarında sektörde yani tarım sektöründe ciddi
bir çalışma yapıp inşallah bu konudaki, özellikle de enflasyon üzerinde baskı
oluşturan haksız rekabet uygulamalarına son vermeyi planlıyoruz. 
Vergi
affı şeklinde -bir sonraki soruda da ifade edildi- mali af yönünde Bakanlığımız
tarafından yürütülen herhangi bir düzenleme bulunmamaktadır. Yeniden
yapılandırma bakımından meseleyi ele alacak olursak da, biliyorsunuz, geçen
sene ağustos ayında vergi ve SGK prim borçlarının yeniden yapılandırılması
düzenlemesini yaptık. Şu anda bu uygulama da devam ediyor. Dolayısıyla, yeniden
yapılandırma veya vergi affı bağlamında herhangi bir çalışmamız
bulunmamaktadır. 
Sayın
Karabıyık, ihracatla ilgili bir değerlendirmede bulunduktan sonra
“Sürdürülebilir büyüme olarak hangi vasıtalarla, hangi araçlarla, ne yaparak bu
sürdürülebilir büyümeyi kalıcı kılacaksınız?” şeklinde bir soru sordular. Bunun
yol haritası bizim -ip uçları demeyeyim- Hükûmet Programı’mızda var. Hükûmet
Programı’mızda defaatle ifade ettik, tabii ki en önemli husus, yapısal reform
olarak ilan ettiğimiz 6 alandaki yapısal reformları bir an önce hayata geçirmemizdir.
Ekonomimizin temellerine baktığımızda gerek bankacılık kesimi olsun gerek mali
disiplin olsun bu noktalarda da ülkemiz gerçekten aynı durumda olan gelişmekte
olan ülkeler içinde oldukça olumlu bir görünüm sergilemektedir. Tabii ki
küresel anlamda hem dış ticaretin daraldığı hem de küresel kırılganlıkların
arttığı bir dönemden geçiyoruz. Türkiye’nin bu dönemde yapması gereken,
enflasyonu daha aşağı seviyelere çekmek. Zaten son açıklanan rakamlar da
enflasyonun aşağıya geleceğine işaret ediyor. 
Cari işlemler açığı, ülkemiz açısından önemli. Burayla
ilgili de özellikle…
(Mikrofon otomatik cihaz tarafından kapatıldı)
MALİYE BAKANI NACİ AĞBAL (Bayburt) – Sayın Başkan,
teşekkür ediyorum.
BAŞKAN
– Teşekkürler Sayın Bakan. 
11’inci
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
12’nci
maddeyi okutuyorum: 
DÖRDÜNCÜ
BÖLÜM
Çeşitli
Hükümler
Hazine
garantili imkân ve dış borcun ikraz limiti ile borç üstlenim taahhüt limiti ve
borçlanmaya ilişkin işlemler
MADDE
12- (1) 2016 yılında, 28/3/2002
tarihli ve 4749 sayılı Kamu Finansmanı ve Borç Yönetiminin Düzenlenmesi
Hakkında Kanuna göre sağlanacak; garantili imkân ve dış borcun ikraz limiti 4
milyar ABD dolarını aşamaz.
(2)
1 inci maddenin birinci fıkrasının (a) bendi ile belirlenen başlangıç
ödeneklerinin yüzde 1’ine kadar ikrazen özel tertip Devlet iç borçlanma senedi
ihraç edilebilir.
(3)
2016 yılında 4749 sayılı Kanunun 8/A maddesi çerçevesinde Hazine
Müsteşarlığınca sağlanacak borç üstlenim taahhüdü 3 milyar ABD dolarını aşamaz.
BAŞKAN
– Madde üzerinde gruplar adına ilk söz, Milliyetçi Hareket Partisi Grubu adına
Antalya Milletvekili Mehmet Günal’a aittir. 
Buyurun
Sayın Günal. (MHP sıralarından alkışlar)
On
dakikalık sürenizi başlatıyorum, buyurun
MHP
GRUBU ADINA MEHMET GÜNAL (Antalya) – Teşekkür ederim Sayın Başkan. 
Değerli
milletvekilleri, hepinizi saygıyla selamlıyorum. 
Sayın
Başkan, siz de yaptınız. Arkadaşlarımıza “Burada dini fazla alet etmeyelim.”
dedik ama az önce yine sayın hatip geldi, ayet okudu. Şimdi ben de size buradan
reklam olmasın diye kitabı yeniden göstermiyorum. Torbadaki Hukuk kitabının
1’inci sayfasında…
OSMAN
AŞKIN BAK (Rize) – Ben biliyorum o kitabı. 
MEHMET
GÜNAL (Devamla) – Hangi ayetti? 
Osman
biliyor, bak. 
Biliyorsan
bilmen lazım. En başında, Nisa Suresi’nin 135’inci ayetiyle başlıyor. Kitabın
giriş sayfasının takdim kısmında. Allahutaala, Nisa 135’te diyor ki: “Ey iman
edenler, haktan yana olup var gücünüzle, bütün işlerinizle adaleti
gerçekleştirin. Allah için şahitlik eden insanlar olun. Bu hükmünüz ve
şahitliğiniz isterse bizzat kendiniz, anneniz, babanız veya yakın akrabalarınız
aleyhinde olsun isterse onlar zengin veya fakir bulunsun çünkü Allah, her
ikisine de sizden daha yakındır.” diyor ve devamında da “Onun için, sakın
nefsinizin arzusuna uyarak adaletten ayrılmayın. Eğer dilinizi eğip bükerek
gerçeği olduğu gibi söylemekten çekinir veya büsbütün şahitlikten kaçarsanız
iyi bilin ki Allah, bütün yaptıklarınızdan haberdardır.” diyor; ben de size
Nisa 135’inci ayeti hatırlatıyorum sadece. Yani böylece kitabı göstermemiş
oldum. Osman bakıyor ama okusaydın, en başında bunun olduğunu bilecektin Osman
Bey. 
OSMAN
AŞKIN BAK (Rize) – Torba yasayla ilgili tecrübelerinizi paylaşıyorsunuz.
MEHMET
GÜNAL (Devamla) – Tabii, burada “zengin ve fakir” deyince bir an aklıma geldi.
Niye ayet okudum? Gazete kupürlerine bakıyordum, haberlere arada, gündemde ne
var diye. Baktım, bizim buradaki zengin, ihracatçı ödülü alan bir iş adamının,
hayırsever mi hayırsever iş adamının İran’daki ortağı yer yüzüne fesat karıştırmaktan
idam cezası almış. Onun üzerine, şahitlikler aklıma geldi, kalkan parmaklar
aklıma geldi; onun için o ayeti okudum ve herkes vicdanında bunun bir
muhasebesini yapsın. Acaba o aklamalar yapılırken bunlar aklımızda mıydı
diyerek onu söylemek istedim. Tabii, onlar bunu yaparken... 
Bu
maddede borçlar var, hazine borçları var, garantiler var. Sıkça dile getirilir
ve dün Sayın Bakan da yine siyaset yapacağım diye getirip bize IMF’nin
borçlarını yeniden söyledi. Ya, benim burada dilimde tüy bitti Sayın Bakan
Müsteşarken de dinlemiştir, sizler de dinlediniz ama yani bir taraftan borç
alıp bir taraftan borç ödeyip, bir taraftan dayılanıp sonrasında tekrar borç
alıp o ödediğinizi de ödemiş gibi yapmak ne kazandırıyor ben anlamıyorum. Kaç
defa söylemiştim Sayın Erdoğan’ın danışmanları yanlış bilgi veriyor diye; demek
ki bürokrasiden, bakanlardan gidiyormuş onu da görmüş olduk ki aynı hatayı
işlemeye devam ediyoruz. 
OSMAN
AŞKIN BAK (Rize) – Borç var mı yok mu Mehmet ağabey? Bitti borç. 
MEHMET
GÜNAL (Devamla) – Ya, işte, ben sana anlatmıştım Osman, sen yeni değilsin,
biliyorsun yani. 
OSMAN
AŞKIN BAK (Rize) – Mayısta bitti ya, Mayıs 2013, son taksit ödendi bitti.
MEHMET
GÜNAL (Devamla) – O söylediğiniz borcun, o “bitti” dediğiniz borcun 10
milyarını kendiniz Mayıs ayında 2005’te almıştınız. Devletin borcunda, şu anda,
kaç yıldır alınan borçlar devam eder.
OSMAN
AŞKIN BAK (Rize) – Şu anda var mı Mehmet ağabey? Yok.
MEHMET
GÜNAL (Devamla) – Söyleyeceğim, şimdi geliyorum. IMF’ye borç kalmadı. 
OSMAN
AŞKIN BAK (Rize) – IMF’ye borç yok, tamam, bitti, tamam.
ALİM
TUNÇ (Uşak) – Nemalar ödendi mi? KEY’ler ödendi mi?
MEHMET
GÜNAL (Devamla) – Şimdi, dönüyoruz… İyi de zaten, o ödediğiniz borcun son 10
milyarı sizin borcunuzdu diyorum, biz almamıştık. Evet, evet, ödediğiniz borcu
“Biz, IMF’yle çalışmayacağız.” derken -bakın, tarih söylüyorum- Mayıs 2005’te
siz yenilediniz. 10 milyar dolara yakın bir borçtu, SDR karşılığı alındığı için
yaklaşık karşılığını söylüyorum. Ondan sonrasını zaten kendi aldığınız borcu
ödüyorsunuz, fark etmiyor. 
Şimdi,
yiğitlik burada değil. Dün söyledim, gayrisafi yurt içi hasılayı söyleyip hava
atıyorsunuz. Peki, bu vatandaşın borcu nereye gitti? O gayrisafi yurt içi
hasıla…
HASAN
BASRİ KURT (Samsun) – Ev aldılar, araba aldılar. 
MEHMET
GÜNAL (Devamla) – Orası değil, vatandaş dediğimiz o değil sadece. Vatandaşın
aldığı yetmiyor, gayrisafi yurt içi hasılaya…
HASAN
BASRİ KURT (Samsun) – Evlerini yenilediler.
MEHMET
GÜNAL (Devamla) – Beyefendi, dur, bir sakin ol, anlatıyorum ben yavaş yavaş.
Dersin sonuna hemen gelip de ne yapacaksın yani? O zaman anlayamazsınız. 
MEHMET
ERDOĞAN (Muğla) – Mehmet Hoca, bunlar iktisat talebesi değil, anlamaz hepsini.
MEHMET
GÜNAL (Devamla) – Arkadaşlar, o gayrisafi yurt içi hasılayı özel sektörün yurt
dışından aldığı borçla finanse ettik. Siz ne diyorsunuz? “Bizim borcumuz yok.”
Peki, bunu kim ödeyecek? Yani bu aldığımız vergileri kazanırken adamlar neyle
yatırım yapıyor? Borçla yatırım yapıyor. Peki, nereye gelmiş? Vatandaşınkini de
söyleyeyim. Vatandaşınki de, doğru, ev almış vatandaş, peki, ne olmuş? Tüketici
kredisi borcu, hani “Nereden nereye?” diyorsunuz ya 2002’den bu yana; 2,3
milyardan 305 milyara çıkmış. Ne olmuş? Aldığı evin parasını mı ödeyebilmiş
vatandaş? 
NURETTİN
DEMİR (Muğla) – Nereye gitmiş o para?
MEHMET
GÜNAL (Devamla) – Dönelim; kredi kartı borçları nereden nereye gelmiş? 4,3
milyardan 77 milyara çıkmış, şimdi daha da çıkmış.
BAYRAM
ÖZÇELİK (Burdur) – Havaya mı harcadı? Bir şeyler almıştır.
MEHMET
GÜNAL (Devamla) – Tabii, tabii, havaya değil işte, aldı ama borçlu hâlâ, yani
evler bankanın Bayram kardeş. Henüz yok, ipotekli onlar. 
HÜSEYİN
FİLİZ (Çankırı) – Bu kadar hareket var yani.
MEHMET
GÜNAL (Devamla) – Ne kadarını döndürdüğünü BDDK’ya kaç defa söyledik. Vadesine
bir ay kala, iki ay kala ödenmemiş olan borçlardan -Sayın Bakana da söyledim-
acaba ne kadarı yenilendi, ne kadarı normal yeni kredi, ne kadarı canlı değil
canlandırılmış kredidir, bir çalışın dedim. 
HÜSEYİN
FİLİZ (Çankırı) – Alışveriş var.
MEHMET
GÜNAL (Devamla) – Dolayısıyla, vatandaşın bankalara toplam borcu topu topu 6,6
milyardan 382 milyara çıkmış.
HÜSEYİN
FİLİZ (Çankırı) – Alım satım var, alım satım.
MEHMET
GÜNAL (Devamla) – Yani tüketici kredisi borcu tam 134 kat artmış. Onun için bu
borçlarla vatandaş tüketim yapıyor, o tüketimin üzerinden bu şirketlerin
ürettiği malları alıyor. Dolayısıyla, bu borçlar da elimizde, 500 milyar lirayı
aşmış borcu kim ödeyecek? Vatandaş ödeyecek. Dolayısıyla, buralarda biraz daha
-efendim anlamadım- dikkatli olmamız lazım.
HASAN
BASRİ KURT (Samsun) – Hükûmete güven var.
MEHMET
GÜNAL (Devamla) – Hükûmete güven belli oluyor, onun için elimizdeki rezervler
eriyip gidiyor. Ben size sordum, “Sayın Bakan söylesin.” dedim, söylemedi. Bir
daha sorayım: “1 milyar doların üzerinde fiziki sermaye yatırımına son on üç
yıl içerisinde bir tane örnek verin, ben bilmiyorum.” dedim. Yani, alışveriş
merkezi, el değiştirme, özelleştirmeden bahsetmiyorum, yeni kurulmuş bir
fabrika. 
OSMAN
AŞKIN BAK (Rize) – Tosyalı Çelik…
MEHMET
GÜNAL (Devamla) – Kayseri’de gidip atölyeleri yan yana koyup, efendim, tamir
edilenleri bin tane, bilmem 100 tane açıyoruz değil.
HASAN
BASRİ KURT (Samsun) – Ya, bu ihracat nereden geldi?
OSMAN
AŞKIN BAK (Rize) – Adana, Osmaniye, Tosyalı Çelik var.
MEHMET
GÜNAL (Mehmet) – Kaç para?
OSMAN
AŞKIN BAK (Rize) – 1 milyar dolar.
MEHMET
GÜNAL (Devamla) – Getir bakalım, 1 milyar olmuş mu? 1 milyarlık olmuş mu, bak
bakalım?
OSMAN
AŞKIN BAK (Rize) – Bak, Tosyalı Çelik. 
MEHMET
GÜNAL (Devamla) – Kim yapmış? Kim yapmış diyorum?
OSMAN
AŞKIN BAK (Rize) – Özel sektör, özel sektör. Tosyalı Çelik…
MEHMET
GÜNAL (Devamla) – Onu söylemiyoruz. Bak yine anlamadınız, doğrudan yabancı
sermayeden bahsediyordu Sayın Bakan. Ben onu sordum.
HÜSEYİN
FİLİZ (Çankırı) – Çankırı’da lastik fabrikası var.
OSMAN
AŞKIN BAK (Rize) – Yabancı sermaye, lastik fabrikası var, Çankırı. Bak söylüyor,
yabancı sermaye.
MEHMET
GÜNAL (Devamla) – Kim yapmış?
HÜSEYİN
FİLİZ (Çankırı) – Japonlar…
MEHMET
GÜNAL (Devamla) – Kaç para?
HÜSEYİN
FİLİZ (Çankırı) – 520 milyon dolar.
OSMAN
AŞKIN BAK (Rize) – Bak, bak.
MEHMET
GÜNAL (Devamla) – En babası oymuş demek ki. Ben sana 1 milyar dolardan
bahsediyorum.
BAŞKAN
– Müdahale etmeyin sayın milletvekilleri.
MEHMET
GÜNAL (Devamla) – Demek ki, en fazla yapan –onu da kontrol edeceğim- 520
milyonmuş, bakacağız. 
OSMAN
AŞKIN BAK (Rize) – Et tabii, et.
MEHMET
GÜNAL (Devamla) – Hani o arkadaşımıza cevap olsun diye söylüyorum. El âlem 100
milyardan bahsediyor.
OSMAN
AŞKIN BAK (Rize) – SOCAR yatırım yapıyor, 5 milyar dolar.
MEHMET
GÜNAL (Devamla) – El âlem 100 milyarlardan bahsediyor yabancı sermaye dediği
zaman. 
OSMAN
AŞKIN BAK (Rize) – SOCAR 5 milyar dolar.
ERHAN
USTA (Samsun) – On yıldır izin bekliyor, on yıldır.
MEHMET
GÜNAL (Devamla) – Sağa sola elinizdekini özelleştirme sayesinde satmakla
olmuyor Osman.
OSMAN
AŞKIN BAK (Rize) – Azerbaycan, yabancı sermaye, 5 milyar dolar.
MEHMET
GÜNAL (Devamla) – Osman, sen bu işleri… Bak, biz güreş işine karışmıyoruz. 
OSMAN
AŞKIN BAK (Rize) – Ya ağabey sordun, söyleyelim şimdi. Mehmet Ağabey, yapmayın,
gözünü seveyim.
MEHMET
GÜNAL (Devamla) – Biz güreşe karışmıyoruz, fazla bilmediğin konulara sen girme,
dur!
KEMAL
AYDIN (Erzurum) – Osman, Bakan Bey’e ayıp oluyor.
OSMAN
AŞKIN BAK (Rize) – Ama sordun, söylüyorum. SOCAR…
MEHMET
GÜNAL (Devamla) – “500” diyebildi, işte, 1 milyar yok yani görüyorsun, onun
için…
OSMAN
AŞKIN BAK (Rize) – Hayır, SOCAR 5 milyar dolar.
MEHMET
GÜNAL (Devamla) – Sayın Bakan söylesin, onlarda envanter vardır, Ekonomi
Bakanımız geliyor.
OSMAN
AŞKIN BAK (Rize) – TANAP projesi 10 milyar dolar.
BAŞKAN
– Sayın Bak…
MEHMET
GÜNAL (Devamla) – Kanal projesi sizin rant projeniz. Rant rant, oralara sokma
beni.
OSMAN
AŞKIN BAK (Rize) – Ya, 10 milyarlık proje değil mi?
MEHMET
GÜNAL (Devamla) – Eğer oraya girersen çıkamazsın bak, az önce sordum daha, Babek Zencani’nin ortağı Türkiye’de duruyor,
yeni ihracat ödülü alacak diyorum.
OSMAN
AŞKIN BAK (Rize) – Ya, 10 milyar dolarlık proje değil mi?
MEHMET
GÜNAL (Devamla) – Oralara girmeyelim. Ben size bir şey anlatıyorum. 
OSMAN
AŞKIN BAK (Rize) – Ya, TANAP’ı söyledim.
MEHMET
GÜNAL (Devamla) – Değerli arkadaşlar, fiziken üretim yapmazsak bu borçları
ödeyemeyiz, onu anlatmaya çalışıyorum. Yabancı sermaye de gelmediği gibi,
portföy akışlarında da sıkıntı var çünkü sadece bizde değil, uluslararası
çevrede eskisi kadar likidite bolluğu olmadığı için böyle bir sıkıntı var. Bu
borçları ödemek için de bizim üretimden yana, sanayiden yana birtakım önlemler
almamız lazım, ihracatı artıracak önlem almamız lazım. 
Osman,
dinlemeden bağırıyorsunuz. 
OSMAN
AŞKIN BAK (Rize) – Ama, Koç yatırım yaptı 1 milyar dolar, TÜPRAŞ’a ek yatırım
yaptı 1 milyar dolar.
MEHMET
GÜNAL (Devamla) – Size öneri getiriyorum. Dolayısıyla, bunları oturacağız…
Böyle bağırmayla olmaz, buradan hava atmayla da olmaz. Bunun kanununu
getireceksiniz, sektörel, dar bölgeli, öncelikli sektörlere -dönüşüm
programlarında da çoğu yer alan, eksiği olmakla beraber- alanlara bir an önce
yatırımı artıracak önlem alacağız.
HASAN
BASRİ KURT (Samsun) – AR-GE Kanunu’nu çıkardık işte.
MEHMET
ERDOĞAN (Muğla) – Gökdelenler bir şey üretmiyor, onlar bir şey ihraç etmiyor.
MEHMET
GÜNAL (Devamla) – Size yapmamız gerekeni söylüyorum. Buradan örnek verirken…
Eleştirmek istersem çok şey var da derdimiz o değil, “Ne yapmamız lazım?” diye…
Bütçe bitiyor, önümüzdeki süreç gelecek. İnşallah, gereksiz, lüzumsuz, böyle
kayıkçı kavgalarıyla… Karşılıklı sataşma güzel geliyor belki, Osman alıştı buna
ama yani arkasından da biraz icraat yapmamız lazım; bütçe bitiyor, ona göre. 
Arkadaşlarımız
öncelikli kanunları, grup başkan vekilleri, Bakanlar Kurulunda konuşsunlar.
Bizim de, Milliyetçi Hareket Partisi olarak bunu eleştirmek için söylemiyoruz,
yapmamız gereken şeyler var, almamız gereken önlemler var ki bu krizi de bir an
önce dikkate alarak içinden çıkalım diyoruz. 
Bütçemizin
hayırlı olmasını diliyor, saygılar sunuyorum. (MHP sıralarından alkışlar)
BAŞKAN
– Teşekkür ediyorum Sayın Günal.
OSMAN
AŞKIN BAK (Rize) – Başkanım… Başkanım…
BAŞKAN
– Söz sırası Halkların Demokratik Partisi Grubu adına Van Milletvekili Adem
Geveri’ye aittir.
MEHMET
ERDOĞAN (Muğla) – Osman’a sataşmadan beş dakika söz verin Başkanım.
MEHMET
GÜNAL (Antalya) – Osman, güreşten anlarsın dedim, daha ne diyeyim?
BAŞKAN
– Aslında, Osman Bey’e sataştınız Sayın Günal ama, siz Osman Bey’e sataştınız
ama…
KAMİL
AYDIN (Erzurum) – Osman Bakana sataştı asıl, alan ihlali yaptı.
OSMAN
AŞKIN BAK (Rize) – Efendim, sataşma var, sataşma yaptı. Bu konuşmadan sonra söz
istiyorum.
MEHMET
ERDOĞAN (Muğla) – Beş dakika bir söz verin, beş dakika bir konuşsun, bağırmaya
benziyor mu orada konuşmak?
BAŞKAN
– Buyurun Sayın Geveri. (HDP sıralarından alkışlar)
HDP
GRUBU ADINA ADEM GEVERİ (Van) – “…”(x)
BAŞKAN
– Sayın Geveri, tutanaklara geçmiyor biliyorsunuz. Herkesin anladığı ortak
dilden konuşmanızı istiyoruz.
BURCU
ÇELİK ÖZKAN (Muş) – Niye, yasak mı?
ADEM
GEVERİ (Van) – “…”(x)
BAŞKAN
– Sayın Geveri, resmî dil Türkçedir, Türkçe dışında hiçbir dilde tutanaklara
kayıt düşmüyor, ona göre. 
BURCU
ÇELİK ÖZKAN (Muş) – Aman Allah’ım!
ADEM
GEVERİ (Devamla) – Değerli Başkan, saygıdeğer arkadaşlar; hepinizi
selamlıyorum. 
BURCU
ÇELİK ÖZKAN (Muş) – Arapça ayet okununca ses yok!
ADEM
GEVERİ (Devamla) – Malum, biliyorsunuz, bir bütçe görüşmesi daha yapıyoruz ama
maalesef bu bütçe, sadece ekonomik kalkınmaya yönelik, tamamen sermayedar ve
özellikle kapitalist çevrelerle birlikte sadece bir zümrenin menfaati için
hazırlanmış, masabaşı bir bütçedir. Doğal olarak da bizim baştan itibaren karşı
çıktığımız ve sonuç itibarıyla da reddedeceğimiz bu bütçe, tamamen adaletten,
haktan ve hukuktan maalesef, maalesef yoksundur.
Düşünün,
ana dilini bile konuşamayan ve ana dilinin mücadelesini bile bu serbest kürsüde
veremeyen bir kardeşiniz olarak, özellikle de çok değer verdiğiniz bir din
kardeşiniz olarak, maalesef, insanlık adına ve inançlarım adına utanç
duyuyorum.
HALİL
ETYEMEZ (Konya) – Konuşuyorsun ya!
ADEM
GEVERİ (Devamla) – Umut ediyorum ki devletin özellikle darbeci anlayışla
oluşturduğu bu kanunların getirdiği bu yasaklar bir gün, özgürlük mücadelesi
veren insanların sayesinde kalkacaktır ve hepimiz adına sevindirici bir
imtihanı başarmış olalım ki Rabbülâlemin diğer dünyada bizi bundan hesaba
çekmesin.
Elbette
ki açmak isterdim ama Sayın Cumhurbaşkanı gibi şov olmasın diye zarf içinde
getirdiğim bu yüce Kur’an, Kürtçe. Diyanetin bütün, doksan yıl boyunca yaptığı
tek çalışmadır ve bu çalışmayı, maalesef, bir seçimin propaganda malzemesi
yaptığı hâlde, bugün bu Kur’an-ı Kerim meali, yüce Kur’an-ı Kerim meali tek bir
okulda, tek bir medresede ve tek bir üniversitede maalesef okutulamamaktadır.
REŞAT
PETEK (Burdur) – Serbest.
ADEM
GEVERİ (Devamla) – Kim şov yapıyor, onu sizin takdirinize bırakıyorum.
REŞAT
PETEK (Burdur) – Kur’an-ı Kerim’in Kürtçesini de biz yapmışız, özgürlük gelmiş.
Teşekkür etmeniz lazım.
ADEM
GEVERİ (Devam) – Buyurun, bu Kur’an-ı Kerim’i 5 defa yasaklandığı hâlde
yayınladık, 6’ncısında, halkımızın hizmetine sokulması için Diyanete verdiğimiz
hâlde, maalesef, bir siyasi çıkara emel edildi ve nitekim bugün sadece raflarda
kalmış durumdadır.
REŞAT
PETEK (Burdur) – Teşekkür etmeniz lazım. Kürsüde de kürtçe konuştun, müdahale
eden mi var?
ADEM
GEVERİ (Devam) – İşte, burada okumak isterdim birkaç ayetini sabahtan beri ayet
okuyan, hadis okuyan arkadaşlara; biz de adalet ve haktan, hukuktan bahseden
yüce ayetlerden birkaç örnek vermek isterdik ama maalesef, buradaki faşizan,
retçi ve inkârcı anlayışınızdan dolayı bu yüce Kur’an’ın içinde Kürtçe
kalacaktır. 
REŞAT
PETEK (Burdur) – Hepiniz okudunuz, insaf! Bütün arkadaşların okudu. Hiç olmazsa
arkadaşlarınızın okuduğuna sahip çıkın.
ADEM
GEVERİ (Devam) – Evet, değerli arkadaşlar, biliyorsunuz, bugün Dünya Kadınlar
Günü. Maalesef, Dünya Kadınlar Günü’nü burada kutlamakla birlikte, dışarıda
kadınlarımız inim inim zulüm çarkları altında inlemektedir. Bizler için, dini
bütün Müslümanlar için namus olduğunu iddia ettiğimiz kadınların bugün başları
yarılmakta; çırılçıplak -af buyurun- teşhir edilmekte ve maalesef, sokaklarda
sürüklenerek, itilip kakılarak zindanlara tıkılmakta; yüce, kutsal olan örtüsü
bile maalesef başından alınmaktadır. 
NURSEL
REYHANLIOĞLU (Kahramanmaraş) – Dağlardaki, kamplardaki kadınları da söyleyin.
ADEM
GEVERİ (Devam) – Nitekim, bugün bile Kürt davasının, demokrasi mücadelesinin
öncü kadroları olan HDP’nin buradaki bir milletvekili olarak demokrasi
mücadelesi verirken, hâlâ, ailesi başörtüsünden mağdur olan bir milletvekili
arkadaşınızım ve nitekim, bu hak mücadelesini onurla taşımaktayım. 
HÜSEYİN
FİLİZ (Çankırı) – Yanlış partidesiniz. 
ADEM
GEVERİ (Devam) – Umut ediyorum, inşallah, sizler de bunu görür, 12 Eylülden
beri mağdur edilen bu başörtülülerin haklarını iade edersiniz, sonra gelir burada
onun övgüsünü herkesle paylaşırsınız. 
HÜSEYİN
FİLİZ (Çankırı) – Sen o zaman yanlış partidesin ya!
ADEM
GEVERİ (Devam) – Siz inşallah doğru partidesiniz… 
NURSEL
REYHANLIOĞLU (Kahramanmaraş) – Elhamdülillah. 
ADEM
GEVERİ (Devam) – …ve doğru partide siz bu eksikleri, demokrasinin yüz karası
olan bu hak gasplarını yerine getirirsiniz, biz de yaptığınız iyi şeyleri nasıl
takdir ediyorsak bu yapacağınız güzel şeyleri de takdir edeceğiz. 
Evet,
değerli arkadaşlar, maalesef, üstattan bahsedildi, üstadın sözlerinden
bahsedildi ama Abdülhamit’ten beri, Kemalist, cumhuriyetçi, retçi rejimden beri
ve bugün yine on iki on üç yıldır iktidarda olan AK PARTİ Hükûmetine rağmen,
hâlâ üstadın bir vasiyeti yerde kalmakta, üstüne bir de cenazesi ortada yok,
mezarı ortada yok.
MURAT
BAYBATUR (Manisa) – Bizimle mi alakalı o?
ADEM
GEVERİ (Devamla) – Umut ediyoruz, inşallah onu bulursunuz. Van’da da bir tane,
kendi vasiyeti olan, bütün İslam âlemi için önerdiği çok dilli bir üniversiteyi
de kurarsınız, bizleri de hem sevindirir hem mahcup edersiniz. Ama, malesef,
siz adaleti ıskaladığınız için, kalkınmayla kafayı yediğiniz için sizin bu
saatten sonra hakkı hukuku yerine getirebilme cesaretiniz -maalesef- bitmiştir.

Evet,
değerli milletvekili arkadaşlarım, 2016 Yılı Merkezi Yönetim Bütçe Kanunu
Tasarısı’nın 12’nci maddesi üzerinde Halkların Demokratik Partisi Grubunun
görüş ve önerilerini belirtmek üzere söz almış bulunmaktayım. Umut ederim,
yeten, kalan vaktimde bir şeyler paylaşmaya çalışacağım. Adaletsizliklerinizi
biraz dile getireceğim.
Merhum
Malcolm X’in güzel bir sözü vardır: “Bize kalmayacak dünya için bize kalacak
günahlar biriktiriyorsunuz.” Bu sözden her Müslüman kendi nefsi için birçok
tavsiye ve uyarı çıkarabilir. Bu söz üzerine, en çok da bugün iktidar
fitnesiyle imtihan edilen AKP’li arkadaşlar düşünmelidir. Belki vicdanları
sarsılır, kendilerine gelirler ve kendilerine bizzat çekidüzen verirler. Neden
mi kendilerine çekidüzen vermeleri gerekiyor? Çünkü, şu an üzerinde
konuştuğumuz 12’nci maddeyi hazırlayanların ve burada hararetle savunanların
dünya hırsı çoktur, vicdanları çürümüştür. (AK PARTİ sıralarından gürültüler)
LEZGİN
BOTAN (Van) – Sayın Başkan, bir müdahale edin ya! Bu ne ciddiyetsizlik ya! 
ADEM
GEVERİ (Devamla) – Evet, maalesef, para, güç, hırs, ihtiras, körlük,
acımasızlık iktidarın değişmez birer özelliğidir. Bunların insanın nefsini
okşayan, egosunu besleyen, insanı sarhoş eden şeyler olduğunu biliyorsunuz. (AK
PARTİ sıralarından gürültüler)
NURETTİN
YAŞAR (Malatya) – Bravo (!)
LEZGİN
BOTAN (Van) – Sayın Başkan…
BURCU
ÇELİK ÖZKAN (Muş) – Sayın Başkan, lütfen müdahale eder misiniz.
BAŞKAN
– Sayın milletvekilleri, lütfen… 
NURETTİN
YAŞAR (Malatya) – Sayın Başkan…
BAŞKAN
– Sayın milletvekilleri… Sayın Yaşar, lütfen…
LEZGİN
BOTAN (Van) – Müdahale edin Başkan ya!
BURCU
ÇELİK ÖZKAN (Muş) – Biraz değişin ya, biraz değişin, vallahi, billahi!
LEZGİN
BOTAN (Van) – Bu ne ciddiyetsizlik! Ayıp bir şey ama!
ADEM
GEVERİ (Devamla) – Önlem alınmaz ve ölçü kaçırılırsa insan zulmün karanlık
girdabında boğulup gidecektir. 
Değerli
milletvekilleri, isminin içinde “adalet” kelimesi geçen ve kendini dinî
referansla tanımlayan kadrolar tarafından yönetilen AKP iktidarının adalet
ilkesine uygun hareket etmediğini hep beraber üzülerek izliyoruz. Unutmamak
gerekir ki İslam yeryüzünde iman ve adalet ilkeleri olmaksızın anlaşılmaz ve
hâkim kılınmaz. Müslümanlar arasında adalet ilkeleri yok olup gitmişse zaten
Müslümanların Müslümanlıklarından da söz etmek mümkün olmaz. Adalet ilkesi
Müslüman bireyler ve topluluklar arasında bir eşitliğin, bir uyumun ve dengenin
sağlanmasını emreder. Üstat Bediüzzaman Saidi Kürdi der ki: “Tam ve mükemmel
olan adalet, bir ferdin hakkını bütün insanlar için de olsa feda etmeyen
adalettir.” 
NAZIM
MAVİŞ (Sinop) – 6-7 Ekimde Van’da külliyeyi niye yaktınız?
HÜSEYİN
ŞAHİN (Bursa) – Diyarbakır’da camileri yakanlar kimlerdi, patrikhanelere kurşun
sıkanlar kimlerdi?
ADEM
GEVERİ (Devamla) – Buyurun işte, gerçek Üstat Saidi Kürdi’ye sizi, arkadaşlar,
davet ediyorum.
Böyle
bir adalette hiçbir kimsenin en küçük hakkının bile çiğnenmemesi esastır. Bir
şahıs kendi rızasıyla hakkından vazgeçmediği müddetçe, bütün insanların faydası
için de olsa onun hakkı çiğnenemez. İlahi adalet için, bir insanın hukuku bütün
insanların hukuku kadar kıymetlidir. O hukuku çiğneyen bir kimse bütün
insanlara zarar vermiş olur ve maalesef zulmetmiş olur, bu da onun ahireti için
-üzülerek belirtiyorum- son derece kötü bir akıbettir. 
Bu
vesileyle, hak, adalet ve hürriyetin hüküm sürdüğü yarınlara kavuşmak
temennisiyle sizlere saygılarımı arz ediyorum. (HDP sıralarından alkışlar)
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun.
IV.- AÇIKLAMALAR (Devam)
19.- Manisa Milletvekili Özgür Özel’in, Van
Milletvekili Adem Geveri’nin 2016 Yılı Merkezi Yönetim Bütçe Kanunu
Tasarısı’nın 12’nci maddesi üzerinde HDP Grubu adına yaptığı konuşmasındaki
bazı ifadelerine ve Meclis TV çalışanları ile stenografların hem insan kaynağı
olarak takviye edilmesi hem de özlük hakları ile çalışma şartlarının
iyileştirilmesi gerektiğine ilişkin açıklaması
ÖZGÜR
ÖZEL (Manisa) – Sayın Başkan, sayın hatibin iki gündür, aslında İç Tüzük’le de
bağdaşmayan; başlangıcı, ortası, sonu arasında fikren kopuklukların olduğu;
içinde de grubumuza, partimizin kurucusu Mustafa Kemal’e, onun ortaya koyduğu
kurucu iradeye, ideolojiye yönelik söylediği sözlerini duyuyoruz. Bazı sözler
var, hakikaten çıkıp cevap vermek gerekiyor. Biraz önce de benzer bir saldırıyı
yapmış olan iktidar partisinden bir sayın milletvekili bunu hatırlatarak -ki
onun o sözlerinden sonra bu Meclis çok tatsız olaylar yaşamıştı- ardından da
kendisinin hangi şartlarda gazetelere manşet olduğunu ve Grup Başkan Vekilimiz
Sayın Levent Gök tarafından kendisine verilen cevabı hepimiz hatırlıyoruz.
Bu
bütçe görüşmelerinin önemine, buradaki grupların birbirine göstermeye
çalıştıkları nezakete, burada söylenen söze, o gün söylenen söze o gün
verdiğimiz cevapları aynen tekrar etmek dışında bir şey söylemiyoruz. 
Bu
sözü almışken, Meclise dün de yaptığım bir hatırlatmayı size de yapmak
istiyorum Sayın Başkan. Murathan Mungan’ın “Üç Aynalı Kırk Oda” kitabını pek
çoğumuz biliriz. Orada bir kasiyer kız vardır -daha doğrusu, 8 Marttan önce,
“kız” da demeyelim, doğrusu genç bir kadın- kasiyer bir genç kadın. Herkesin
gözünün o kadar önündedir ki kimse onu aslında görmez; gelir, geçer, o genç
kadındaki değişiklikleri kimse görmez. Herhâlde bizler açısından böyle bir
durum, Parlamento içerisinde görev yapan kadınıyla erkeğiyle stenograf
arkadaşlarımız için geçerli. Meclisin tüm komisyonlarında tam tutanak
istiyoruz. İleride birleşeceğiz, belki aynı anda birkaç tane araştırma
komisyonu olacak, tutanak hizmeti oraya da verilecek. Türkiye'nin dört bir
yanına gidilecek, tutanaklar tutulacak. Meclisin stenograf sayısı yetersiz.
(Mikrofon
otomatik cihaz tarafından kapatıldı)
BAŞKAN
– Toparlayalım.
ÖZGÜR
ÖZEL (Manisa) – Toparlıyorum.
Yetersiz
olduğu için inanılmaz bir mesai vermek zorundalar. Dün gece ikide bitti, üç
buçuk gibi herkes evine gitti; biz sabah on birde cenaze gibi geldik buraya, o
arkadaşlar mesaiye bizden çok önce geldiler.
Bu
konuyu Sayın Meclis Başkanına, Başkanlık Divanına taşıyınız ve kaçta biterse
bitsin mesai alamayan, tatil hak etmeyen, insanlık dışı şartlarda, Anayasa’daki
angarya yasağına rağmen çalışan arkadaşları görün.
Bir
de, onların bizi gördüğü, bizim onları görmediğimiz ama çok da ihtiyaç
duyduğumuz Meclis TV çalışanları var. Onlar da stenograf arkadaşlardan farksız
durumdalar. Meclis TV’nin durumundan çok şikâyet edemiyoruz, korkuyoruz, onu da
özelleştirirsiniz, Albayraklar falan alır diye.
MUSA ÇAM (İzmir) – Belki de kayyum atanır.
ÖZGÜR ÖZEL (Manisa) – Belki Türkiye’nin en tarafsız
yayın kuruluşu bir kayyum eliyle ya da Albayraklar eliyle bu özelliğini
kaybeder. 
(Mikrofon otomatik cihaz tarafından kapatıldı)
ALİM TUNÇ (Uşak) – Belki İş Bankası alır ya.
ÖZGÜR ÖZEL (Manisa) – Toparlıyorum Başkanım.
BAŞKAN – Toparlayın ama isim vermeyin. Yani, kimseyi
zan altında...
ÖZGÜR ÖZEL (Manisa) – Oradaki espriyi herkes anladı,
iktidara yakın bir kuruluşun eline geçer diye.
Şunu söylüyoruz: Meclis TV çalışanlarına, stenograflara
hem insan kaynağı olarak takviye lazım hem özlük hakları olarak hem de çalışma
şartlarının iyileştirilmesi lazım. Bu konuyu dün Ayşe Nur Bahçekapılı’ya
ilettik. İktidar partisinden de seçilmiş bir Meclis Başkan Vekili ve bu
konulara duyarlılık gösterdiğinden emin olduğumuz bir Meclis Başkan Vekili
olarak sizden de hassaten rica ediyoruz.
Teşekkür ederim. (CHP sıralarından alkışlar)
BAŞKAN – Teşekkür ediyorum.
Sayın Bostancı…
20.- Amasya Milletvekili Mehmet Naci
Bostancı’nın, Van Milletvekili Adem Geveri’nin 2016 Yılı Merkezi Yönetim Bütçe
Kanunu Tasarısı’nın 12’nci maddesi üzerinde HDP Grubu adına yaptığı
konuşmasındaki bazı ifadelerine ilişkin açıklaması
MEHMET NACİ BOSTANCI (Amasya) – Sayın Başkanım,
teşekkürler.
Biraz önceki hatip son derece eklektik bir konuşma
yaptı. Türkiye’nin yaşadığı demokratik gelişmeleri de yok sayan, retçi ve
inkârcı bir yaklaşımla bütün bunları dile getirdi. Ülkeler, demokrasi,
özgürlük, insan hakları, bunlara ilişkin mecralar geliştikçe toplumsal,
politik, kültürel problemlerini bu tür zeminlerde konuşurlar ve kasıtları da
ortak geleceği kurmaktır, barışı ve kardeşliği kurmaktır; bu ülkede yaşayan
herkesin hakkını, hukukunu hesaba katan bir dil, hassasiyetleri hesaba katan
bir yaklaşımla bütün bunları dile getirmektir. Esasen sayın hatibin
konuşmasında bu hassasiyetlerin olmadığını düşünüyorum. Şöyle ki: Etnik kimliğe
ilişkin problemler olabilir, bunları müzakere edebilirsiniz ama yaşanan
gelişmeleri, geçmişteki o retçi ve inkârcı politikaların nasıl ortadan kaldırıldığını,
bugün Türkiye’nin mevcut şartlarında bu konuların ne kadar özgürce
tartışıldığını hesaba katan, yapılanları gören, bunun üzerine yine ortak bir
duyarlılıkla ne yapılmasını talep ediyorsanız dile getiren bir yaklaşım
barışçıdır, kardeşlik esaslıdır. Ama sürekli yapılanları reddeden, “retçi ve
inkârcı” denilirken, tam tersine, yapılanlara karşı retçi ve inkârcı bir
politikayla, krizi derinleştirme kastıyla bir diskur oluşturmak barışa ve
kardeşliğine hizmet değildir. 
İslami
bir dil kullandı, bu da eklektik bir dil. Eğer Saidi Nursi’nin hayatını
bilseydi, Saidi Nursi’nin o Saidi Kürdi ismini, tanımlamasını, mahlasını
geçmişte bıraktığını, Saidi Nursi ismini tercih ettiğini…
(Mikrofon
otomatik cihaz tarafından kapatıldı) 
ERTUĞRUL
KÜRKCÜ (İzmir) – Saidi Türki olacaktı da…
BAŞKAN
– Toparlayalım.
MEHMET
NACİ BOSTANCI (Amasya) - …Türklerin ve Kürtlerin kardeşliği için ne kadar çaba
gösterdiğini değerli konuşmacı bilirdi, eklektik kalmasaydı. 
Saidi
Nursi’nin hatırasına saygı göstermek, onun yaşadıklarına, söylediklerine,
Mektubatlarına, oradaki yaklaşımına saygı gösteren bir dille konuşmakla olur;
yoksa oradan üç tane cümle alıp etnik kimlikçi bir tasavvurun arkasına koyarak
değil. 
Saygılarımla.
(AK PARTİ sıralarından alkışlar) 
AHMET
YILDIRIM (Muş) – Sayın Başkan… 
BAŞKAN
– Sayın Yıldırım, bir saniye… 
Ben
de bir açıklama yapma gereği hissediyorum. 
VI.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ahmet
Aydın’ın, Genel Kurulda konuşmacıların sözlerinin herkes tarafından tam olarak
anlaşılması ve tutanaklara geçebilmesi için ortak ve aynı zamanda resmî dilimiz
olan Türkçenin kullanılmasının anayasal bir mecburiyet olduğuna ilişkin
konuşması
BAŞKAN
– Sayın milletvekilleri, Türkçe, Anayasa’ya göre, resmî bir dildir ve hepimizin
ortaklaşa kullandığı, birbirimizi anlamamızı sağlayan ortak dilimizdir. Her
birimizin ana dili farklı olabilir, benim de ana dilim Kürtçedir, ben de
Türkçeyi sonradan öğrendim ama önümüzde bir Anayasa ve İç Tüzük var, o mevzuata
göre burada faaliyet sürdürmek durumundayız. 
Tüm
ana dillere saygı duyuyoruz. Ana dilin öğrenilmesi, ana dilin önündeki tüm
engellerin kaldırılması için en çok uğraş verenlerden biriyim ve bu noktada da
gelinen mesafeyi hepiniz çok iyi takdir ediyorsunuz, görüyorsunuz. 
Dolayısıyla,
tüm ana dillere saygı duymanın ötesinde, ana dili farklı olan başka
milletvekilleri de var, ana dili Türkçe dışında başka diller olan üyeler de
var. Bu çeşitlilik aslında bizim bir zenginliğimizdir ancak burada, Genel
Kurulda, konuşmacıların sözlerinin herkes tarafından tam olarak anlaşılması,
tüm üyelerin konuşulanı anlaması ve tutanaklara geçebilmesi için ortak dilimiz
ve aynı zamanda resmî dilimiz olan Türkçenin kullanılması anayasal bir
mecburiyettir. 
Bu
çerçevede, herkesi konuşmalarını yaparken Anayasa’ya ve İç Tüzük’e uymaya bir
kez daha davet ediyorum. (AK PARTİ ve MHP sıralarından alkışlar) 
Buyurun
Sayın Yıldırım, sizi dinliyorum. 
AHMET
YILDIRIM (Muş) – Sayın Başkan, Sayın Bostancı “eklektik bir dil, etnikçi bir
dil kullanmak suretiyle” diyerek arkadaşımıza kullandığı dilden ötürü
sataşmıştır, İç Tüzük madde 69’dan ötürü cevap verecek.
MEHMET
NACİ BOSTANCI (Amasya) – Eleştiri…
HÜSEYİN
ŞAHİN (Bursa) – Hayır, hayır, “dilden ötürü” demedi, “dilden ötürü” demedi.
ALİ
ÖZKAYA (Afyonkarahisar) – Ne alakası var ya!
MEHMET
NACİ BOSTANCI (Amasya) – Eleştiri, eleştiri… Neresi sataşma?
BÜLENT
TURAN (Çanakkale) – Tespit yaptı Sayın Başkan.
MEHMET
NACİ BOSTANCI (Amasya) – “Eklektik bir dil” demek ne zamandan beri sataşma oldu
Sayın Yıldırım?
AHMET
YILDIRIM (Muş) – “Etnik kimlikçi bir dil” deyip…
MEHMET
NACİ BOSTANCI (Amasya) – Tabii… Evet…
BAŞKAN
- Sayın Geveri mi konuşacak?
AHMET
YILDIRIM (Muş) – Evet.
BÜLENT
TURAN (Çanakkale) – Neden konuşuyor Sayın Başkan?
BAŞKAN
– Sataşmadan dolayı iki dakika süre veriyorum ama Sayın Geveri, bakın, lütfen,
bizim de bu söylediklerimize sizler de kulak verin. Burada, bu Meclisin
mehabetine uygun bir şekilde bu çalışma ortamını sürdürelim.
Buyurun.
V.- SATAŞMALARA İLİŞKİN KONUŞMALAR (Devam)
22.- Van Milletvekili Adem Geveri’nin,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
ADEM
GEVERİ (Van) – Sayın Başkan, değerli milletvekilleri; emin olun, burada, bu
ortamda, biliyorsunuz bir Kürt olarak konuşmak çok zordur. Bu açıdan… (AK PARTİ
sıralarından gürültüler) 
HÜSNÜYE
ERDOĞAN (Konya) – Hayır, ne ilgisi var?
HÜSEYİN
ŞAHİN (Bursa) – Çok rahat konuşuyorsun.
ALİ
ÖZKAYA (Afyonkarahisar) – Ne demek istiyorsun ya!
AHMET
YILDIRIM (Muş) – Bakın, ne kadar zor işte, ne kadar zor.
LEZGİN
BOTAN (Van) - Dinle, dinle!
ADEM
GEVERİ (Devamla) – Bir önce dinleyin, bir önce dinleyin arkadaşlar.
BAŞKAN
– Bir saniye sayın milletvekilleri, bir saniye, dinleyin.
ADEM
GEVERİ (Devamla) – Biz burada bunu söylerken elbette ki Allah’tan başka
kimseden korkmuyoruz ve milletimiz bizi seçmiş, burada elbette ki konuşacağız,
siz ne derseniz deyin. Fakat, psikolojik olarak, ruh hâlimiz açısından size
anlatmak istiyoruz meseleyi.
BAYRAM
ÖZÇELİK (Burdur) – Senin ruh hâlin.
ADEM
GEVERİ (Devamla) – Bu meseleyi çözmemiz için elbette ki her türlü yol ve yöntem
meşru, her türlü yol ve yöntem için hazırız. Ve bununla ilgili defaatle partim
ve kamuoyunda vicdan sahibi, kanaat sahibi bütün insanlar “İslami çözümden
tutun bütün demokratik, beşeri çözümlere, hepsine varız.” diye burada beyan
ettiler, dışarıda beyan ettiler. Bu açıdan, hiçbir spekülasyona sebep olmadan…
Elbette
ki, üstat “Saidi Kürdi” de demiş, “Saidi Nursi” de demiş. Nurs da kürdistanın
bir köyüdür, elbette ki o köyün ismiyle de iftihar duyuyoruz.
BÜLENT
TURAN (Çanakkale) – İnsaf, insaf!
ADEM
GEVERİ (Devamla) – Lemalarda da, diğer bütün kitaplarda da bu isimler geçtiği
gibi…
MEHMET
AKİF YILMAZ (Kocaeli) – Şeyh Said’e yazdığı mektupları oku.
ADEM
GEVERİ (Devamla) – Bunlarla ilgili, bırakın ismini, mezarını dahi ortaya
çıkartmaya cesaret edemiyorsunuz, bu hangi adalete sığar? Bunu bir halledin,
ondan sonra…
KEMALETTİN
YILMAZTEKİN (Şanlıurfa) – Faşistlik yapma, faşistlik yapma.
ADEM
GEVERİ (Devamla) – Ana dilimde konuşmam benim meşru, demokratik ve İslami bir
hakkımdır. Bu hakkı yerine getirmemi faşist, cuntacı bir Anayasa engelleyemez,
engellemeyecek. Bunun için, Hükûmet ve iktidar olanlar, derhâl buna bir çözüm
bulmak zorundasınız. Bu noktada elbette ki biz de destek vermek için hazırız.
Bunun dışında başka bir kastımız, başka bir niyetimiz söz konusu değil. AK
PARTİ’nin bu faşizan anlayış içerisinde bulunan insanları elemesini istirham
ediyorum. 
Saygılarımla.
(HDP sıralarından alkışlar)
BAŞKAN
– Sayın Geveri, öncelikle “Bir Kürt olarak konuşmak çok zor.” tabirinize
katılmıyorum. 
Burada,
her bir milletvekili, etnik yapısı ne olursa olsun milletin iradesiyle burada
ve şu özgür kürsüde, kendini çok özgür bir şekilde ifade ediyor, bundan sonra
da ifade etmeye devam edecektir.
BÜLENT
TURAN (Çanakkale) – Neyi söyleyememiş daha! 
BAŞKAN
– Dolayısıyla, lütfen çarpıtmayalım, bir algı operasyonu da yürütmeyelim bu
konuda. (AK PARTİ sıralarından alkışlar)
AHMET
YILDIRIM (Muş) – Ama Sayın Başkan…
BAŞKAN
– Şimdi söz sırası gruplar adına…
AHMET
YILDIRIM (Muş) – Pardon, Sayın Başkan…
BAŞKAN
– Ne demek “Bundan sonra konuşma?”
AHMET
YILDIRIM (Muş) – Ben demedim ya! Ben öyle bir şey demedim, nereden çıkardınız
bunu?
BAŞKAN
– Kim dedi?
AHMET
YILDIRIM (Muş) – Ben demedim.
Ben
sadece, her hatipten sonra yorum yapma zorunluluğunu ve bir siyasi temele
dayandırarak yorum yapma zorunluluğunuzu kabul etmiyorum. 
BÜLENT
TURAN (Çanakkale) – Pervin Buldan’dan öğrenmiştir. 
AHMET
YILDIRIM (Muş) – Bu siyasi bir reflekstir, Divan Başkanlığınıza da denk
düşmüyor. 
BAŞKAN
– Bu konuşmayı sağlayan, burada özgür konuşma ortamını oluşturan buradaki
Divandır. Divan da bugüne kadar, herkese olduğu gibi, kim olursa olsun, Sayın
Geveri’ye de özgür bir şekilde konuşması için hak verdi, kusura bakmayın. 
AHMET
YILDIRIM (Muş) – Bir defa da iktidarın konuşmasından sonra cevap verin o zaman,
neden hep muhalefete cevap veriyorsunuz?
BAŞKAN
– Herkes aynı şekilde eşit haklara sahiptir, kim olursa olsun, milletvekili
olması yeterli. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı:118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu İdarelerine
Ait Toplam 208 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/33), 2014 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/34), 2014 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S. Sayısı: 119) (Devam)
BAŞKAN
– Şimdi, gruplar adına son söz, Cumhuriyet Halk Partisi Grubu adına Hatay
Milletvekili Hilmi Yarayıcı’nın. (CHP sıralarından alkışlar)
Buyurun
Sayın Yarayıcı. 
Süreniz
on dakikadır. 
CHP
GRUBU ADINA HİLMİ YARAYICI (Hatay) – Sayın Başkan, değerli üyeler; 2016 Yılı
Merkezi Yönetim Bütçe Kanunu Tasarısı’nın 12’nci maddesi üzerine grubum adına
söz almış bulunmaktayım. Bu vesileyle hepinizi sevgi ve saygılarımla
selamlıyorum.
“Kimi
der ki kadın,
Uzun
kış gecelerinde yatmak içindir.
Kimi
der ki kadın,
Yeşil
bir harman yerinde, 
Dokuz
zilli köçek gibi oynatmak içindir. 
Kimi
der ki ayalimdir, boynumda taşıdığım vebalimdir. 
Kimi
der ki hamur yoğuran, 
Kimi
der ki çocuk doğuran.
Ne
o ne bu ne döşek ne köçek ne ayal ne vebal. 
O
benim kollarım, bacaklarım, başımdır.
Yavrum,
annem, karım, kız kardeşim, hayat arkadaşımdır.” 
Sözlerime
başlamadan önce, kadınlarımızın Dünya Emekçi Kadınlar Günü’nü kutluyorum. (CHP
ve HDP sıralarından alkışlar)
Bugün
burada normal bir ülke parlamentosunda olduğu gibi ekonomi, rakamlar, borç
garantileri gibi konularda konuşmak isterdim. Kurumların üçte 2’sinin Sayıştay
denetiminin yapılmadığı dolayısıyla kurumların bütçelerini nasıl
kullandıklarını bilemediğimiz; denetim, hukuk ve yargının iktidarın emrine
verildiği, gençlerimizin sokak ortasında vurulduğu, faillerin yargılanmadığı; tankla,
topla yerleşim yerlerinin yerle bir edildiği; sivil, asker ve polis ölümlerinin
sıradanlaştığı bir ortamda rakamları konuşmak, emin olun, içimden gelmiyor. 
Havuz
müteahhitlerinize “proje” adı altında nasıl kaynak yarattığınızı, ihaleleri
nasıl ve ne karşılığında paylaştığınızı, projelere nasıl hem hazine garantileri
sağlayıp hem de on iki yıllık gelir garantileri verdiğinizi anlatmak isterdim.
Kendi medyanızı yaratmak adına iş adamlarına salma salarak bir çırpıda nasıl
650 milyon dolar topladığınızı, ardından üçüncü havalimanı ihalesini nasıl
verdiğinizi, bu iş adamlarının da verdikleri salmayı halkımızdan tahsil etme
yaratıcılıklarını konuşmak isterdim. Üçüncü havalimanı ihalesini yaptıktan
sonra proje üzerinde sürekli değişiklikler yaparak nasıl haksız rekabet
yarattığınızı, havuzculara diyet borcunuzu ödemek için lehlerine nasıl
düzenlemeler yaptığınızı, hatta müteahhitlerin bulması gereken finansmanı
onların yerine nasıl bulduğunuzu anlatmak isterdim.
“Mega”
olarak adlandırdığınız projelere yurt dışından kredi bulunamaması nedeniyle,
ihtiyaç duyulan finansmanı ülkedeki kamu bankalarının yurt dışı “off-shore”
şubelerinden alarak nasıl sanki yurt dışı finansmanıymış gibi sunduğunuzu da
konuşmak isterdim. Bu nedenle kamu bankalarının Hazine garantileri içindeki
payının 2004 yılında yüzde 20’lerden bugün yüzde 80’lere ulaşmasının
nedenlerini konuşmak isterdim. Sermayesi yüzde 100 hazineye ait Devlet Hava
Meydanları İşletmesinin borç üstlenmesi yoluyla projelerin finansman risklerini
üstlenmesine rağmen, borç üstlenmesinin şirket borcu olarak değerlendirilerek
nasıl ülkenin dış borcu olarak gösterilmediğini, buradaki kalem kurnazlıklarını
konuşmak isterdim. Üretimimizin çok çok üzerinde borçlanarak başka ulusların
tasarruflarıyla nasıl pembe tablolar yarattığınızı konuşmak isterdim. Kısacası,
bugün, burada iktidarın mali borçlanmalarını, Hazine garantilerini, borçlanma
limitlerini konuşmak isterdim. Yarattığınız pembe tablolara rağmen,
Yunanistan’ın yaşadığı türden bir krize koşar adım ilerlediğimizi konuşmak
isterdim. Krizler yaşanır, çok ağır bir maliyeti olsa da üstesinden
gelinebilir. Bu yüzden, bugün ben iktidarın bir başka borçlanması üzerinde
durmak istiyorum. Bu borç öyle bir borç ki iktidarın asla ama asla ödemeyeceği
bir borçtur.
Gelelim
iktidarın borçlarına. Bir kişinin başkanlık hevesi uğruna ülkeyi bir iç savaşın
eşiğine getiren politikalarıyla neden olduğu sivil ve asker ölümleriyle;
Reyhanlı’da, Cilvegözü’nde, Suruç’ta, Diyarbakır’da, Ankara’da önlemediğiniz
canlı bomba saldırılarıyla yüzlerce canımızın ölümleriyle; Berkin’in, Ali
İsmail’in, Mizgin’in, Helin’in ve daha yüzlerce gencimizin ve çocuğumuzun
canını alarak; Soma’da, Ermenek’te yaşanan maden facialarının yanı sıra,
denetim mekanizmalarını işletmeyerek on üç yıllık iktidarları boyunca en az 16
bin işçimizin iş cinayetlerinde ölmelerine neden olmakla halka can borçlusunuz,
can. (CHP sıralarından alkışlar)
Kararını
beğenmedikleri mahkemelerin yargıçlarını değiştirerek, hâkim ve savcıları birer
emir kuluna dönüştürerek, kör topal olsa da işleyen bir hukuk sistemini tümden
ortadan kaldırarak adalet borçlanmıştır bu Hükûmet. 
Temiz
bir çevre için doğanın katledilmesine karşı insan hak ve özgürlüklerine sahip
çıkan her türden gösteriye en acımasız müdahaleyi eden, halkın sesini kısmaya
çalışan bu iktidar özgürlük borçludur.
Gezi
sürecinde “Camide içki içtiler.”, “Benim türbanlı bacıma saldırdılar...” Bugüne
kadar delillerini gösteremedikleri yalanlarıyla önce özür, sonra dürüstlük
borçludurlar. 
Sorunları
barış içerisinde çözme yerine şiddeti kutsayan politikalarıyla, tüm
stratejisini toplumu bölme ve kutuplaştırma üzerine kurarak insanlarımızı
birbirine düşman kılmakla bize kardeşliğimizi borçlusunuz. 
“Faili
meçhullerin üzerine gideceğiz. 1990’lı yıllarda yaşananların hesabını
soracağız.” diyerek yarattıkları sahte umutların üzerine Roboski katliamını
yaratıp tüm faili meçhul davaları beraatle sonuçlandırarak umudu ve hakikati
borçludurlar. 
Cizre’nin,
Sur’un binlerce yıllık tarihî ve kültürel birikimlerini tank ve top atışlarıyla
yerle bir etmesiyle bize Mezopotamya’nın kültürel mirasını borçlanmıştır. 
On
üç yıllık iktidarları boyunca HES’leriyle, madenleriyle, birer ucubeye dönüşen
TOKİ projeleriyle, doğaya düşmanlığı ilke edinmeleriyle doğamızı borçlanmıştır.

700
milyarlık kol saatleriyle, saraylarıyla, milyon dolarlık makam arabalarıyla
lüks ve şatafatını Diyanet İşleri Başkanına kadar bulaştırmasıyla tevazu
borçlanmıştır. 
Düşünme
yetilerini başka iradelere teslim edenlerin Can Dündar ve Erdem Gül’ün
tahliyesine ilk anda “Sevindik.” açıklamalarını ertesi gün saray talimatıyla
“Karşıyız”a çevirmeleriyle çark etmeyi sıradanlaştırarak erdem borçlanmıştır. 
Ülkenin
kaderini tek bir adamın dudaklarından çıkacak sözlerine bırakarak Parlamentoyu
bir figüran konumuna düşürmekle, baskı ve sindirme politikalarıyla, farklı
seslere tahammülün yok edildiği faşist bir karaktere bürünen yönetim
anlayışlarıyla demokrasi borçlanmıştır. 
Eğitimden
bilime, hemen her alanda kamusal hayatı dinsel ve mezhepçi bakışla düzenleme
hamleleriyle, Alevi vatandaşlarımızı ibadetlerini düzenleme niyetleriyle
bizlere laik bir ülke borçlanmıştır. 
Bilim
yuvaları olması gereken üniversiteleri, bilimsel buluş ve çalışmaları yerine
mescitleriyle tartıştırarak tüm üniversiteleri birer ilahiyat fakültesine
çevirme gayretiyle, ilk ve ortaöğretim kurumlarını birer imam-hatip okuluna
çevirerek eğitimi ölü yıkayıcılığı öğrenme seviyesine indirgemekle bu ülke
gençliğine çağdaş, bilimsel eğitimi borçlanmışlardır.
Ülkeyi
komşularla sıfır sorun politikasından komşularıyla kavga eden ve bölgesinde
sorun yaratan ülke konumuna dönüştürmekle vatanımıza ve dünyaya barış
borçlanmışlardır. 
Yıllardır
Arap, Kürt, Türkmen, Alevi, Sünni, Hristiyan, Ermeni, Yezidi, birçok farklı
etnik yapı ve dinî inancın bir arada yaşadığı Suriye’de dünyanın en gerici
rejimlerinin iş birliğiyle kışkırttıkları iç savaşta yüz binlerce insanın
ölümüne, milyonlarcasının mülteci konumuna düşmesine neden olmakla Suriye
halklarına barış ve dirlik içinde bir ülke borçlanmışlardır. 
Hatay’ımızı
cihatçı katillerin savaş üssü ve geçiş güzergâhına çevirmeleriyle, Suriye iç
savaşında insanların kanına giren, mezhep savaşlarını körükleyen, canileri
sokaklarımıza salarak halkın korku ve tedirginlik içinde yaşamlarını
sürdürmelerine neden olmalarıyla Hatay’ımıza barış ve hoşgörü borçlanmışlardır.

Devasa
borçlar karşısında rakamların hiçbir hükmü yoktur. 
Hepinize
saygılarımla. (CHP ve HDP sıralarından alkışlar)
BAŞKAN
– Gruplar adına konuşmalar tamamlanmıştır.
Şimdi,
şahıslar adına ilk söz, Erzurum Milletvekili Kamil Aydın’a aittir.
Buyurun
Sayın Aydın. (MHP sıralarından alkışlar)
Süreniz
beş dakikadır. 
KAMİL
AYDIN (Erzurum) - Teşekkür ederim Sayın Başkan.
Sayın
Başkan, değerli milletvekilleri; hayırlı akşamlar dileklerimle bütçe merkezli
çeşitli maddeler üzerinde konuşan arkadaşlara ilaveten ben de 12’nci madde
üzerinde konuşmak üzere Milliyetçi Hareket Partisi adına söz almış
bulunmaktayım. Fakat bugün -konuşulanlardan hareketle- bolca dinî referansları
kullandık, özellikle Allah’ın ayetlerinden bahsedildi. 
Arkadaşlar,
Allah’ın ayetleri nasıl insan olmanın kurallar manzumesidir, nasıl bir hayat
teşkil etmenin kurallar manzumesidir; burada kendi siyasi pozisyonlarımızı
savunmak ya da pozisyon almak için okunulan şeyler değildir sadece, kendimizin
ilke ve düstur edinmemiz gereken kurallar manzumesidir. Dolayısıyla, ben böyle
bir şey yapmayacağım. Dolayısıyla, referanslar silsilesinde de Allah’ın
ayetleri bellidir, kurallar bellidir, Peygamber’in sünneti bellidir. Ama,
şimdi, yaptığımız yanlışlar noktasında, biz ayetleri nasıl okuduklarımızla
haşrolup sınava çekilmeyeceğiz yani o ayetlerden ne anladık, hangilerini
uyguladık, hangilerine rağmen aksi istikamette işler yaptık, o anlamda
yaptıklarımızla sıygaya çekileceğiz. Dolayısıyla “Nasıl okudunuz, ne kadar
güzel okudunuz, aferin.” gibi bir muhatap göremeyeceğiz, “Ne yaptınız?”
denilecek. 
Değerli
milletvekilleri, “Ebuzer el Gıfari” diye bir zatımuhterem vardır, bilirsiniz.
Ben kendi adıma öyle bir pay çıkardım. Yani, herkesin sustuğu bir dönemde, işte
okuduğumuz o Allah’ın ayetlerinden aldığı güçle, ilhamla israfın haram
olduğunu, herkesin sustuğu bir zamanda israfın haram olduğunu haykıran bir
Allah dostudur. İlk Müslüman olanlardandır, Resulullah onun için ona “Abdullah”
demiştir ama 80 yaşında sürgünler yaşamıştır. Niye? Sebebi şudur: “İsraf
haramdır.” demiştir çünkü ondan şaşalı bir saray yapmak için cevaz istenmiştir.
O da bunun israf olduğunu, böyle bir şeyin olamayacağını söylemiştir ve hakkı,
hakikati savunarak 80 yaşında sürgünü göze almıştır. 
Şimdi,
biz de bütçe konuşuyoruz. Bakın, bütçede israf kalemlerimiz o kadar çok ki.
Birilerinin basite alıp “çerez parası” dediği rakamlar ve bunun gibi bir sürü
israf kalemleri. Efendim, bugüne kadar, birkaç gündür arkadaşlarımız çok güzel
ifade ettiler, teknik analizlerini yaptılar. Bakın, on dört yılda 17 kat artan
bir örtülü ödenek bütçemiz var, milyarları aşan bir örtülü ödenek bütçemiz var,
hatta yapılan bu artışlar birkaç üniversitenin genel bütçesine denk geliyor.
Hâlbuki biz bu bütçeyi gerçek ihtiyacı olanlara, o çerez parası dediğimiz,
hafife aldığımız rakamları… Ben inanıyorum ki taşeron kardeşlerimize… Bugün bir
mektup aldım, size de geliyordur bu tür mesajlar: “Hocam, hafta sonları okulda
kurslar var, kurslarda görev alıyorum. Taşeron işçiyim, ücret alıyorum.
Cumartesi, pazar on-on iki saat arası hizmet ediyorum, aldığım para 9 TL.”
diyor. Allah’tan korkun! Üstadın şiirlerinden okuyanlar oldu. Şimdi, buradan
sesleniyorum: Bu, 1’e 9, 9’a 1 değil mi? Kurt kuzuya yapar mı böyle bir taksim?
Gelin -o çerez paralarını- bu kardeşlerimizin emeklerinin karşılıklarını alın
terleri soğumadan verelim.
Efendim,
bir başka şey: Şu aralar Büyükşehir Yasası’nı değiştirmeyi düşünüyorsunuz,
iktidar partisi olarak söylüyorum sizlere. Niye? Çok güzel, biz bunun
çıkmasında sakınca görmüştük ama sokaklara bombalar döşenince, mayınlar
döşenince akıl başa geldi. Ama, sadece nedeni o değil, değiştirin, değiştirelim
hep beraber. Niye? Onun içinde sömürü de var. 
Çiftçinin,
üreticinin sorunlarını anlattı arkadaşlarımız. Bugünlerde süt biraz bol diye
tüccarın elinde kaldı gariban çiftçi, gariban besici. 1,15 TL olan süt, 85
kuruşlara, 90 kuruşlara kadar çekildi. Şimdi, Sayın Bakanımı dinledim geçen,
diyor ki: “Ben dedim ki: ‘İlgili şirketler toplanın, süt tozu yapın, ben de
alayım, destek olayım.’” Ya, köylüden sütü al da Allah rızası için, her türlü
sosyal destek yardımı yapıyorsun, sütü de bedava dağıt, ne olur ki yani? Bunu
niye yapamıyorsunuz, niye öteliyorsunuz? 
Şimdi,
bir de köyde babadan, dededen kalma vakıf arazileri var, cami arazisi var, bu
Büyükşehir Yasası içerisinde, buna Büyükşehir Yasası’yla el koyduk.
(Mikrofon
otomatik cihaz tarafından kapatıldı) 
KAMİL
AYDIN (Devamla) - Bir an önce bunu düzeltelim, hem madden hem manen vebal
altındayız, hak sahiplerine iade edelim, onlar atalarından kalan vakfiye mallarını
istedikleri şekilde kullansınlar.
Bir
başka şey: Yarın Kadınlar Günü’müz, şimdiden kutlu olsun. Ama, biz Türkiye
Cumhuriyeti vatandaşları olarak, yüce Meclisin heyeti olarak, inanın, Aylan
bebekten büyük bir üzüntü yaşadık, uluslararası kamuoyunda çok büyük sıkıntılar
yaşadık, yüzümüz kızardı, bir Özgecan olayı yaşadık. Bakın, şimdi, şunu ben
yabancı basından aldım. Şu kardeşimin resmi inanın beni çok rahatsız etti. Ne
üçgenim ne ikizkenarım ne paralelim ama bir Allah’ın kulu olarak bir kardeşimin
böyle bir muameleye maruz kalmasından rahatsızım. Onun için, yarınki
kutlamalarımızda, lütfen, bunları da gündeme getirelim diyorum, saygıyla
selamlıyorum hepinizi. 
BAŞKAN
– Teşekkür ediyoruz Sayın Aydın.
Şimdi, madde üzerinde son konuşmacı, İstanbul Milletvekili
Aziz Babuşcu olacaktır. 
Buyurun Sayın Babuşcu. (AK PARTİ sıralarından alkışlar)

AZİZ BABUŞCU (İstanbul) – Sayın Başkan, değerli
milletvekili arkadaşlarım; bütçe görüşmelerimizin sonuna doğru yaklaştığımız
bir süreçte 12’nci madde üzerine ben de söz almış bulunuyorum. 
12’nci
madde, Hazine garantili imkân ve dış borcun ikraz limiti ile borç üstlenim
taahhüt limiti ve borçlanmaya ilişkin hususları düzenliyor. Yani, bütçenin
güvenlik ortamında, sağladığı güvenlik zemininde uluslararası kredi temini için,
özellikle büyük projelerle ilgili, finansman teminine dair düzenlemeyi bu
maddeyle gerçekleştiriyoruz. Bu madde kapsamında, hâlen devam eden üçüncü
havaalanı projesi ve üçüncü köprü projesinin finansman temini, işte bu
görüştüğümüz maddeye dayalı olarak gerçekleştiriliyor. 
Ben,
şimdi sizlere bu dev projelerle ilgili, özellikle dün Boğaz’ın iki yakasını
tekrar birleştirdiğimiz, 3’üncü defa birleştirdiğimiz, üçüncü köprünün son
tabliyesinin kaynak töreni üzerine burada söz alan Sayın Baluken’in konuşmasıyla
ilgili birkaç hususa değinmek istiyorum. Sayın Baluken burada yok ama grup
başkan vekili arkadaşlar herhâlde iletirler. Sayın Baluken sözüne başlarken
“Son derece vahim bir tablo yaşandı bugün.” diyerek başladı; “Emekçilerin
ikramiye talebiyle ilgili Cumhurbaşkanı Erdoğan oradaki patrona, işverene,
sermaye sahibine ‘Ramazandan önce ver de sadaka saysınlar, zekât sayılsın.’”
gibi, bizce çok kutsal olan kavramları iğdiş eden, istiskal eden, tahkir eden,
tezyif eden bir açıklamada bulundu. 
Şimdi,
ben Sayın Baluken’in şahsında şunu ifade etmek istiyorum ve Sayın Baluken bu
sadaka kültürünün bütçenin hazırlanma mantığında da olduğunu söyleyerek devam
etti bu tezyifine, tahkirine. 
BURCU
ÇELİK ÖZKAN (Muş) – Türkçe konuşabilir mi acaba? Türkçe rica etsek. 
BÜLENT
TURAN (Çanakkale) – Eyvah, eyvah, eyvah! “Tahkir”i anlamamışlar Sayın Başkan,
bir daha söyleyin.
AZİZ
BABUŞCU (Devamla) – Şimdi, ben şunu söylemek istiyorum: Şu ana kadar, HDP
Grubundan buraya gelip hutbe okuyan arkadaşlar oldu -bak, hutbeyi anlarsınız-
hadis nakleden arkadaşlar oldu, tefsir yapan arkadaşlar oldu. Sayın Baluken bu
arkadaşlara sorarak buraya gelseydi, hiç olmazsa o arkadaşlar hâlâ bu
kavramların kutsiyeti üzerinde bir hassasiyet taşıyorlarsa ona bu tahkiri
yapmamalarını söyleyebilirdi. 
ERTUĞRUL
KÜRKCÜ (İzmir) – Onun kendi aklı var. 
AZİZ
BABUŞCU (Devamla) – Kendi aklını kullanamıyor demek ki! 
AHMET
YILDIRIM (Muş) – Bu, iş mi yani!
BAŞKAN
– Sayın Babuşcu, lütfen…
AZİZ
BABUŞCU (Devamla) – İkincisi, değerli arkadaşlar, üç aydır burada sizlerden o
kadar çok hutbe, hadis, tefsir dinledik ki neredeyse sizin partinin adı -bizim
Hasan Turan kardeşimizin söylediğine göre- “Halkların Dindar Partisi” olarak
değişecek yani öyle geçecek literatüre. 
HASAN
TURAN (İstanbul) – Aynen öyle.
ERTUĞRUL
KÜRKCÜ (İzmir) – Ne hor gördün!
AZİZ
BABUŞCU (Devamla) – Şimdi, ben şunu söylemek istiyorum: Bakın, değerli
arkadaşlar, bu kavramlar bizim için hem kutsaldır hem ibadidir hem de
mübarektir ve bu kavramlar üzerine, bu kavramların iğdiş edilmesine dönük bir
suçlama olursa biz buna dair savunmamızı her dem yaparız. 
Tabii,
sadaka taşının ne demek olduğunu Sayın Baluken bilmeyebilir. Bizim
medeniyetimiz, sokaklarında ihtiyaç fazlası olanın fazlasını getirdiği, ihtiyaç
sahibi olanın da oradan ihtiyacı kadarını aldığı bir dayanışma kültürüdür. Bunu
bilmek gerekir. 
LEZGİN
BOTAN (Van) – Yani, sadece senin medeniyetin mi?
AZİZ
BABUŞCU (Devamla) – Ama, öyle anlaşılıyor ki bu sadece sizin bilmeyişiniz
değil, aynı zamanda Cumhuriyet Halk Partisi Denizli Milletvekili Kazım Arslan
da bilmiyor bunu. Eğer bilmiş olsa idi, buraya çıkıp Suriyeli kardeşlerimiz
için “sığınmacı” lafıyla başlayıp, “Suriyeli mültecilere daha ne kadar para
harcayacağız?” demeyip, “Bu gidişle daha çok fabrika parası havaya gidecek.”
gibi, aynı şekilde tahkir edip “Harcanan bu paranın hesabını kim verecek?” diye
sormazdı.
Değerli
arkadaşlar, bir şeyi daha ifade etmek istiyorum: Sayın Cumhurbaşkanımızın ya da
Sayın Başbakanımızın, konjonktürel…
(Mikrofon
otomatik cihaz tarafından kapatıldı) 
AZİZ
BABUŞCU (Devamla) – …olarak “kürdistan” ya da Şivan Perver ve “…”(x)
türküsü üzerinden kısır ve yoz tartışmalar yapmayın çünkü bugün terörle bir
mücadele var. 
ADEM
GEVERİ (Van) – İşinize gelince “konjonktürel” oluyor! 
AZİZ
BABUŞCU (Devamla) – Ya bu mücadele yöntemiyle terör ortadan kaldırılacak ya da
teröristler silahlarını gömerek bu ülkeyi terk edecek ama o koşullarda da yine
bu sorunla yüzleşeceğiz.
BURCU
ÇELİK ÖZKAN (Muş) – Kırk yıldır aynı yöntem zaten. Yapabildiniz mi?
BAŞKAN
– Sayın Babuşcu, süreniz doldu. Teşekkür ediyoruz.
AZİZ
BABUŞCU (Devamla) – O zaman yüzünüz olsun diye, bu tür karalayıcı ifadelerde
bulunmamanızı tavsiye ederim. 
Özür
dilerim, sürem yetmediği için ama bunu söylemem lazım. 
BAŞKAN
– Sayın Babuşcu, lütfen, bitirelim, toparlayalım.
AZİZ
BABUŞCU (Devamla) – Mesela, yine MHP’li bir hatibin burada, çıkıp İstanbul
Büyükşehir Belediye Başkanımızla ilgili tamamen safsataya dayalı…
MEHMET
GÜNAL (Antalya) – Dikkate alalım mı, “konjonktürel” mi bu da?
AZİZ
BABUŞCU (Devamla) - …bir iddiada bulunmuş olması gerçekten çok abesle
iştigaldir. 
Bakın,
söylemem lazım.
MEHMET
GÜNAL (Antalya) – Sayın Başkan, niye uyarmıyorsunuz? Yani, şimdi, gecenin bu
saatinde oldu mu?
BAŞKAN
– Sayın Babuşcu, lütfen, süreniz doldu ama Sayın Babuşcu.
AZİZ
BABUŞCU (Devamla) – Bugün, değerli arkadaşlar, İstanbul Büyükşehir Belediye
Başkanı Kadir Topbaş on iki yıldır İstanbulluların tercihiyle hizmet ediyor…
BURCU
ÇELİK ÖZKAN (Muş) – Başkan, müdahale edecek misiniz?
AZİZ
BABUŞCU (Devamla) – … ve o hatibin söylediği konu…
BAŞKAN
– Sayın Babuşcu, lütfen, süreniz doldu.
AZİZ
BABUŞCU (Devamla) – …mahkeme kararıyla, beraatla sonuçlanmış…
BURCU
ÇELİK ÖZKAN (Muş) – Muhalefetten bir milletvekili olsa böyle mi
davranacaksınız?
BAŞKAN
– Herkese yapıyorum aynısını, az önce Kâmil Bey de burada tamamladı, müsaade
ettim.
BURCU
ÇELİK ÖZKAN (Muş) – Peki, müdahale edin o zaman.
AZİZ
BABUŞCU (Devamla) – …mahkeme kararı olan bir konudur.
Arz
ediyorum. (AK PARTİ sıralarından alkışlar)
BAŞKAN
– Teşekkür ediyoruz Sayın Babuşcu.
AHMET
YILDIRIM (Muş) – Sayın Başkan…
MEHMET
GÜNAL (Antalya) – Senin grup başkan vekilin söyledi “Dava devam ediyor.” diye. 
AZİZ
BABUŞCU (İstanbul) – Mahkeme kararı, söylemeyelim mi?
BAŞKAN
– Sayın Yıldırım…
AHMET
YILDIRIM (Muş) – Sayın Babuşcu birinci dakikadan sonra konuşmasını tümüyle
burada bulunmayan grup başkan vekilimiz ve partimize sataşarak geçirmiştir. İç
Tüzük 69’a göre söz istiyorum.
BAŞKAN
– Buyurun, iki dakika süre veriyorum. 
Lütfen,
yeni bir sataşmaya meydan vermeyelim.
V.- SATAŞMALARA İLİŞKİN KONUŞMALAR (Devam)
23.- Muş Milletvekili Ahmet Yıldırım’ın,
İstanbul Milletvekili Aziz Babuşcu’nun 2016 Yılı Merkezi Yönetim Bütçe Kanunu
Tasarısı’nın 12’nci maddesi üzerinde şahsı adına yaptığı konuşması sırasında
Halkların Demokratik Partisine sataşması nedeniyle konuşması
AHMET
YILDIRIM (Muş) – Şimdi, bakın, diğer partiler kendileri adına şüphesiz, yapmış
olduğu -sataşma değil- hakareti düşünür, cevap verirler ama şunu söyleyeyim
Sayın Babuşcu: Bakın, arkadaşlarıma da sordum, tutanaklardan da bakabilirsiniz;
“Sadakayı ve zekâtı, isteyen kendi rızasıyla verebilir.” dedi grup başkan
vekilimiz ama işçinin, emekçinin alın terini sadakaya indirgemek herhâlde
iktidarınızın artık şanından oldu.
BÜLENT
TURAN (Çanakkale) – Öyle değil, öyle değil. 
NURETTİN
YAŞAR (Malatya) – O değil.
AHMET
YILDIRIM (Devamla) – Bakın, neyle övünüyorsunuz? Her yıl artan, sosyal yardım
yapılan yurttaş sayısını büyük bir övgüyle dile getiriyorsunuz. Sadaka
değildir, alın teridir, kendi alın teriyle geçinen insanlardır.
NURETTİN
YAŞAR (Malatya) – Değil, değil, o da değil. 
AHMET
YILDIRIM (Devamla) – Bir dakika ya! Lütfen ya!
NURETTİN
YAŞAR (Malatya) – Yanlış söylüyorsun, doğru değil ya!
AHMET
YILDIRIM (Devamla) – Zaten, düşük ücretlerle çalıştırılmayı, taşeronlaştırmayı,
kısmi zamanlı, esnek çalışmayı, güvencesizliği kendi konuşmamda dile getirdim
ama şunu söyleyeyim: Bakın, iktidarınız döneminde, on üç yılda kredi kullanım
ve borçlanma oranı yüzde 6.800 arttı, 2002’den 2015’e kadar. Tekrar söylüyorum:
Bireysel kredi borcu yüzde 6.800 artı; aynen, sosyal yardım alan yurttaş
sayısının artması gibi. 
Bir
de şunu söyleyeyim: Çok fazla üsttenci bir dil kullanıyorsunuz. Hani, başkasını
eklektik dil, etnik dil kullanmakla suçluyorsunuz ama ben de bir başka üstadın
cümlesiyle bitireyim, çok fazla üsttenci olmayın. “Yüksekliği aradım, tevazuda
buldum; zenginliği aradım, tevekkülde buldum.” Lütfen, biraz kanaatkâr olun ve
insanları -sizin ifade ettiğiniz gibi- hakir bir dille çok suçlamayın. Birine
“safsata”, birine, işte, “yanlış anlayan”, “anlamaz” vesaire gibi söylemler
size de bu Meclis çatısı altındaki hiç kimseye de yakışmıyor. 
Saygılar
sunarım. (HDP sıralarından alkışlar)
BAŞKAN
– Teşekkürler.
MEHMET
GÜNAL (Antalya) – Sayın Başkan…
BAŞKAN
– Sayın Günal…
MEHMET
GÜNAL (Antalya) – Sayın Babuşcu, “safsata” diyerek doğrudan bizim konuşmamıza
atıfta bulunarak sataşmıştır, kısa bir söz talep ediyorum. 
BAŞKAN
– Buyurun.
İki
dakika da size söz veriyorum. 
KAZIM
ARSLAN (Denizli) – Sayın Başkan…
BAŞKAN
– Kazım Bey, size de vereceğim.
AZİZ
BABUŞCU (İstanbul) – Sayın Başkan… 
BAŞKAN
– Buyurun Sayın Günal.
24.- Antalya Milletvekili Mehmet Günal’ın,
İstanbul Milletvekili Aziz Babuşcu’nun 2016 Yılı Merkezi Yönetim Bütçe Kanunu
Tasarısı’nın 12’nci maddesi üzerinde şahsı adına yaptığı konuşması sırasında
şahsına sataşması nedeniyle konuşması
MEHMET
GÜNAL (Antalya) – Teşekkür ediyorum Sayın Başkan.
Tabii,
çok kısa sürede söyleyebilirim ama Sayın Babuşcu galiba benim söylediğim, Nisa
Suresi’nin 135’inci ayetinin hepsini dinlememiş
135’nci
ayetinin hepsini dinlememiş herhâlde. Güzel güzel başlıyor, dün de yaptı yani
ya da siz konuşmayı tam dinlemediniz “safsata” dediğiniz şey şuydu, çok net
söylüyorum.
AZİZ
BABUŞCU (İstanbul) – Safsata, safsata.
MEHMET
GÜNAL (Devamla) – “Sayın Topbaş’ın cezası devam ederken bir yurt dışına çıkma
yasağı var mıydı? 
AZİZ
BABUŞCU (İstanbul) – Cezası yok.
MEHMET
GÜNAL (Devamla) – Şu anda, henüz yeni açılmış bir davada Adana Büyükşehir
Belediyesi Başkanımıza neden yurt dışı yasağı koydunuz? Projeleri var.” dedi.
Bunu bir ikilem olarak görüyor musunuz yoksa az önce de söylediğiniz gibi,
burada da konjonktüre göre değişiyor mu veya şahsa göre değişiyor mu, ben merak
ediyorum. Az önce dediniz ki: “Konjonktürel olarak söylenmiş bir şey.” Yani
dünkü konjonktürde, o zaman bir bakıyorsunuz, canciğer kuzu sarması olduklarınız,
bugünkü konjonktürde “paralel devlet” oluyor ve terör örgütü oluyor. Dün
beraber görüştüklerinizle şimdi, bugün kavga etmek için bizi de araya
katıyorsunuz. Madem oraya bir şey söyleyeceksin, kalkıp -tam bitmişken- MHP’yi
karıştırmanın ne anlamı var Sayın Babuşcu? Artık il başkanı değilsiniz, artık
milletvekilisiniz, buranın âdetlerini, örfünü, töresini öğrenin, ona göre
söyleyin. 
Bakın,
bir daha söylüyorum: Neden? İçinize siniyor mu? Bak, burada diyor ki: “Eğer,
dilinizi eğip bükerek gerçeği olduğu gibi söylemekten çekinir veya büsbütün
şahitlikten kaçarsanız, iyi bilin ki Allah bütün yaptıklarınızdan haberdardır.”
Ben de diyorum ki: Sayın Hüseyin Sözlü’ye yapılanla Topbaş’a yapılanı aynı
buluyorsanız, sizin vicdanınıza havale ediyoruz. Buna niye itiraz ediyorsunuz,
ben anlamadım. Bunun da nesi safsatadır?
HASAN
TURAN (İstanbul) – Erzurum milletvekiliniz ayet okudu, sizi bağlamıyor mu?
KAMİL
AYDIN (Erzurum) – Bağladığı için konuşuyor, vicdanımın sesi o. Çifte standart
yok, herkes aynı yani. Allah’ın kılıcı öyle, yandaş yok. 
MEHMET
GÜNAL (Devamla) – Yani, bunda safsata olacak bir şey yok. Onun için biz de size
soruyoruz. Burada bir ikilik var. İşinize geldiği zaman hukuk öyle, işinize
gelmediği zaman böyle. “Anayasa Mahkemesi bizim istediğimiz gibi karar verirse
iyi, vermezse gayrimillî veya terör örgütü.” O zaman olmaz. O nedenle ben onu
okudum, hukuku ve adaleti hatırlattığı için okudum, siyaseten okumadım. Belki,
umulur ki -Allahutaala her ayetin sonunda dinliyor- dinlersiniz diye öyle
söyledik.
Teşekkür
ediyor, saygılar sunuyorum. (MHP sıralarından alkışlar)
BAŞKAN
– Teşekkür ediyorum.
Sayın
Babuşcu, bir saniye… 
Daha
bu uzayacak. Ben, Kazım Bey’e de bir söz vereceğim. Sabaha kadar buradayız;
takdir sizin. 
Buyurun
Sayın Arslan.
Size
de iki dakika süre vereceğim.
25.- Denizli Milletvekili Kazım Arslan’ın,
İstanbul Milletvekili Aziz Babuşcu’nun 2016 Yılı Merkezi Yönetim Bütçe Kanunu
Tasarısı’nın 12’nci maddesi üzerinde şahsı adına yaptığı konuşması sırasında
şahsına sataşması nedeniyle konuşması
KAZIM
ARSLAN (Denizli) – Sayın Başkan, değerli milletvekilleri; şimdi, biraz önce
sorumu sorarken mültecilere karşı olma yönünde değil, mültecilerin
memleketimize, ülkemize gelmesine sebebiyet veren AKP iktidarının uygulamış
olduğu yanlış dış politikadan dolayı kaynaklandığını söylemek istedim. 
Şimdi,
üç sene önce Esad’la kardeş oluyorsunuz, beraber oturuyorsunuz…
KAMİL
AYDIN (Erzurum) – Konjonktürel!
KAZIM
ARSLAN (Devamla) – …ve “Şamgen” vizesi oluşturmaya çalışıyorsunuz, barışçı bir
komşuluk ilişkisi sürdürüyorsunuz ama ertesinde hemen, ne değişiyorsa, nasıl
oluyor da Suriye politikasına…
YILMAZ
TUNÇ (Bartın) – Ya, ne değiştiğini sen bilmiyor musun?
KAZIM
ARSLAN (Devamla) – …Esad’a müdahale etmeye kalkıyorsunuz ve Esad’a müdahale
ettikçe…
MUSTAFA
KÖSE (Antalya) - Nasıl katillerle birlikte oluyorsunuz, onu söylesenize!
KAZIM
ARSLAN (Devamla) – Onun da mültecileri ülkemize göndermek suretiyle Türkiye’yi
zor durumda bıraktığını söylemek istiyorum.
OSMAN
AŞKIN BAK (Rize) – Ya, 400 bin insan öldü ya! Ne yapacak, bekleyecek mi orada?
400 bin insan öldü!
ÖZGÜR
ÖZEL (Manisa) – İşte, sizin dostunuz yaptı onu, dostunuz! Bravo(!)
KAZIM
ARSLAN (Devamla) – Arkadaşlar, dinleyin, ben bunu söylemek istedim. 
OSMAN
AŞKIN BAK (Rize) – 400 bin insan öldü, rejim 400 bin insanı öldürdü.
KAZIM
ARSLAN (Devamla) – Biz durup dururken bu 10 milyar doları AKP iktidarının
uygulamış olduğu yanlış dış politikadan dolayı ödemiş olduk.
MUSTAFA
KÖSE (Antalya) – “Durup dururken” mi Esad’a karşıyız biz? 
KAZIM
ARSLAN (Devamla) – Bakın, Avrupa ülkeleri ne kadar zengin, alıyorlar mı
mültecileri? Bize vasıfsızlarını göndermek, vasıflılarını kendilerinde bırakmak
suretiyle, rüşvet teklif ederek Türkiye’yi mülteciler ülkesi yapmak istiyorlar.

YILMAZ
TUNÇ (Bartın) – Türkiye’ye rüşvet kimse teklif edemez.
KAZIM
ARSLAN (Devamla) - Bakın, işçinize vermiyorsunuz, çiftçinize vermiyorsunuz,
köylünüze vermiyorsunuz, esnafınıza vermiyorsunuz…
OSMAN
AŞKIN BAK (Rize) – Hepsine destek veriyor ya!
KAZIM
ARSLAN (Devamla) – …herkesin sırtına biniyorsunuz, arkasından bu harcamaları
yapmak zorunda kalıyorsunuz. Neden? AKP iktidarının uygulamış olduğu yanlış dış
politikadan değerli arkadaşlarım, bunu söylemek istiyorum.
Saygılar
sunuyorum. (CHP sıralarından alkışlar) 
BAŞKAN
– Birleşime on dakika ara veriyorum.
Kapanma Saati. 22.24
YEDİNCİ OTURUM
Açılma Saati: 22.40
BAŞKAN: Başkan Vekili Ahmet AYDIN
KÂTİP ÜYELER: Ömer SERDAR (Elâzığ), Zihni AÇBA (Sakarya) 
----- 0 -----
BAŞKAN – Sayın
milletvekilleri, Türkiye Büyük Millet Meclisinin 55’inci Birleşiminin Yedinci
Oturumunu açıyorum. 
2016 Yılı
Merkezi Yönetim Bütçe Kanunu Tasarısı ile 2014 Yılı Merkezi Yönetim Kesin Hesap
Kanunu Tasarısı’nın görüşmelerine kaldığımız yerden devam edeceğiz.
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN –
Komisyon ve Hükûmet yerinde.
ÖZGÜR ÖZEL
(Manisa) – Sayın Başkan, yerimden söz talebim var, çok önemli, acil.
BAŞKAN –
Kavaslar bekliyor Sayın Özel, unutmayasınız.
ÖZGÜR ÖZEL
(Manisa) – Bekliyor, bekliyor vallahi, yoksa fotokopiyi kendimiz çekeceğiz!
BAŞKAN –
Buyurun.
IV.- AÇIKLAMALAR (Devam)
21.- Manisa Milletvekili Özgür Özel’in,
Genel Kurul çalışmaları sırasında görev yapan Meclis çalışanlarıyla ilgili ilk
Başkanlık Divanı toplantısında bir açılım beklediğine ilişkin açıklaması
ÖZGÜR ÖZEL
(Manisa) – Sayın Başkan, yani Mecliste nasıl bir ortam var ki bir dokun bin ah
işit. Meclis bütçesi üzerinde görüşürken çok şeyden bahsettim. O gün eksik
kalan birkaç arkadaşımız, birkaç grup vardı ki çok önemliydi. Bugün de Murathan
Mungan’ın kitabından atıfla bahsederken, tabii, dile getirmeyi unuttuğumuz
-hani böyle et ile tırnak deniyor, burada tartışmaları oluyor; biz tırnak
olalım, onlar et olsun- kavas arkadaşlar hep yanımızda, hep bizimle birlikte.
Bir de hem ekonomik durumlarının çok kötü olduğunu hem izinlerinin olmadığını
hem çalışma şartlarının çok kötü olduğunu söylüyorlar, siz de içeride şahit
oldunuz. Bu eksikliği özellikle gideriyoruz.
Ayrıca, kimsesi
olmayan Basımevi personeli, biz hani hemencecik görüşebilelim diye yirmi dört
saat nöbette duran Basımevi personeli “Bizi gören, duyan yok mu?” diyor. Halkla
İlişkilerde her türlü zorluğa göğüs geren personel, zaman zaman bizlerin
kaprisini çeken personel...
(Mikrofon
otomatik cihaz tarafından kapatıldı) 
BAŞKAN –
Tamamlayalım, tamamlayalım.
ÖZGÜR ÖZEL
(Manisa) – Tamamlayalım, çok önemli.
BAŞKAN – Yalnız,
saymaya başlarsanız yine unutacağınız çıkar; söyleyeyim Sayın Özel, mutlaka
unutacağınız çıkacak.
ERTUĞRUL KÜRKCÜ
(Mersin) – Temizlik görevlileri var. 
ÖZGÜR ÖZEL
(Manisa) – Tabii ama onları da siz mutlaka tamamlayacaksınız Sayın Başkan.
ERTUĞRUL KÜRKCÜ
(Mersin) – Çay ocağında çalışanlar var.
ÖZGÜR ÖZEL
(Manisa) – Kürsüde, hem Kanunlar Kararların değerli personeli hem teknik
personel, bu personel ve konuşmamda esas uzun uzun bahsettiğim taşeron
personel. Ki o konudaki hassasiyeti Başkanlık
Divanına bütün arkadaşlarımızın taşıyacağını düşünüyoruz. Ama, yani bu kadar
yakınımızda çalışıp bu kadar mağdur ettiğimiz insanların olduğunu burada hep
beraber görüyoruz, siz de şahit oldunuz. İlk Divan toplantısında bu konuda
sizden çok ciddi bir açılım bekliyoruz Sayın Başkan. 
Teşekkür
ederim. 
BAŞKAN
– Teşekkürler Sayın Özel. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe Komisyonu
Raporu (S.Sayısı: 119) (Devam)
BAŞKAN
- Şimdi, 12’nci madde üzerinde soru-cevap işlemi gerçekleştireceğiz. Sisteme
giren sayın milletvekillerine beş dakika süreyle sorularını sorması için söz
vereceğim. 
Sayın
Topal’ın devriyle Sayın Erdem, Sayın Erdem’e devretti. 
Buyurun
Sayın Erdem. 
EREN
ERDEM (İstanbul) – Sayın Bakan, kamu brüt borç stoku artış gösteriyor, kamunun
iç borçları on üç yılda ne kadar artmıştır? Kişi başına kamu brüt borç stokunun
yansıması nedir? Ve aynı zamanda şu çok önemli: Burada herkes IMF’e olan borcun
bittiğini söylüyor. Kamu brüt borcunun artışı ve geldiği nokta IMF’e olan
borcun bitmesi üzerinden değerlendirilir ve mukayese edilirse bu ikisi arasında
nasıl bir ilişki vardır? Türkiye borçsuzlaş mıdır, yoksa Türkiye’nin borcu artmış
mıdır; bu konuda on üç yıllık bir açıklama yaparsanız seviniriz. 
BAŞKAN
– Sayın Çam…
MUSA
ÇAM (İzmir) – Teşekkür ederim Sayın Başkan. 
Bir
önceki soruda 4/C’yle ilgili yanıtı tam olarak alamamıştım. 
İkinci
sorum da: 2014 Temmuzunda, sizin de müsteşar olarak katılmış olduğunuz bir
torba kanunda, bazı alacakların yeniden yapılandırılmasıyla ilgili bir
düzenleme yaptık. Bu yapılan yeniden yapılandırmada gelinen sonuç nedir, ne
kadar mükellef başvuruda bulundu, ne kadar tahsil edildi; bununla ilgili bir
bilgi almak isterim. 
Teşekkür
ederim. 
BAŞKAN
– Sayın Şimşek…
BAKİ
ŞİMŞEK (Mersin) – Teşekkür ediyorum Sayın Başkan. 
Öncelikle
bugünkü yönetiminizden dolayı size teşekkür ediyorum. Ahmet Aydın Bey bugün en
başarılı Meclis Başkan Vekilliği yönetimini yaptı kendi adına olan yönetimler
içerisinde. Her zaman bu şekilde yönetim bekliyoruz. Herkesin kanunlara,
yasalara uyması gerekiyor, Türkiye Cumhuriyeti’nde bir kanun, yasa varsa
herkesin uyması gerekiyor. Bunu hatırlattığınız için size teşekkür ediyorum. (AK
PARTİ sıralarından alkışlar) 
Benim
yaşım 47, aslında Bakan Bey’e soru soracaktım ama bugün bu konuşmalar olduktan
sonra soru sormayacağım. Kırk yedi yıldır Türkiye Cumhuriyeti devletinde bana
gittiğim hiçbir yerde Türk mü, Kürt mü, Arap mı, Alevi mi olduğum sorulmadı;
okulda derse girdim normal bir vatandaş gibi, hastanede sıraya girdim normal
bir vatandaş gibi. Bu ülkede ferdî yanlışlıklar herkese yapılmış olabilir, her
birimiz ferdî olarak bir yanlışlıkla karşı karşıya kalmış olabiliriz ama devlet
olarak hiç kimse, mensubu olmaktan onur ve şeref duyduğumuz Türkiye Cumhuriyeti
devletini suçlayamaz. Bunu suçlayanları kınıyorum ben. Türk- Kürt kardeştir
diyorum, ayrım yapan kalleştir. 
Teşekkür
ederim. (AK PARTİ sıralarından alkışlar)
BAŞKAN
– Teşekkür ediyorum. 
Sayın
Şimşek, teveccühünüz için ayrıca teşekkür ediyorum. Rabb’im mahcup etmesin
inşallah.
Sayın
Tanal…
MAHMUT
TANAL (İstanbul) – Teşekkür ediyorum Sayın Başkan.
Sayın
Bakan her seçim döneminde 4/C’liler için kadro verileceği söyleniliyor ama maalesef,
4/C’lilerle ilgili bugüne kadar her seçimde verilen söz yerine getirilmedi. Bu
söz ne zaman yerine getirilecek; tüm kamuoyu bunun cevabını bekliyor.
Bir
başka sorum da şu: Daha önce, Büyükşehir Yasası çıkmadan önce yani o dönemde
belediyenin sınırları, otobanlar ücrete dâhildi ancak bu Büyükşehir Yasası
çıktıktan sonra sınırlar hâliyle şehirlerin dışına taşmış oldu. Bu anlamda
baktığımız zaman, ulaşım bir kamu hizmetidir; kamu hizmetlerine iktisadi kâr
getirir amacıyla bakılmaması lazım. Otobanların o giriş ve çıkışları biraz daha
uzak mesafelere alınamaz mı büyük şehirlerdeki trafik rahatlığı açısından?
Teşekkür
ederim.
Sayın
Gürer…
ÖMER
FETHİ GÜRER (Niğde) – Rusya, Ukrayna, Mısır gibi ülkelere işlenmiş deri satan
Niğde-Bor deri üreticileri bu ülkelerle yaşanan sorunlar nedeniyle dış satım
yapamamaktadır. Bor dericileri kapasitelerini düşürmek zorunda kalmışlardır.
Bölge için önemli iş ve iş kapısı olan dericiliğin desteklenmesi yönünde
çalışmalar var mıdır? Deri Organize Sanayi Bölgesi’nde yer altından elektrikle
su çıkarılmaktadır. Su ve elektrik faturalarında, sektör sorunu nedeniyle
indirim yapılması yönünde bir çalışma var mıdır? Niğde’de dericiliğin gelişimi
için de ayakkabı fabrikası kurulması yönünde bir çalışma ve teşvik düşünülmekte
midir?
Teşekkür
ederim.
BAŞKAN
– Sayın Kayışoğlu…
NURHAYAT
ALTACA KAYIŞOĞLU (Bursa) – Teşekkür ederim.
Öncelikle,
birçok emeklimiz bizleri arayarak maaşlarından kesinti yapıldığını, 24 ya da 25
lira gibi bir kesinti yapıldığını söylüyor, bunun nedenini soruyorlar. 
Bir
de -dün sormuştum- yine, emekli astsubaylarımız “Bize tazminat sözü verdi
Hükûmet, bunu yerine getirmedi.” dediler. Cevap verildi ama farklı bir cevap
verildi intibakla ilgili. Onların sordukları başarı tazminatı. Bunu tekrar
sormamı istiyorlar. Ben de tekrar size iletiyorum. 
BAŞKAN
– Teşekkür ediyoruz. 
Sayın
Ok… 
Sayın
Durmaz... 
Kısa
olsun yalnız, yirmi bir saniyeniz kaldı. 
KADİM
DURMAZ (Tokat) – Sayın Bakanım, daha önce de sormuştum, Karadeniz’i İç
Anadolu’ya bağlayan otoyol Tokat’tan geçmedi. Ünye-Akkuş-Niksar yolu bu yıl
ihale edilecek mi, onu öğrenmek istiyorum. 
BAŞKAN
– Teşekkür ediyoruz. Çok kısa oldu, güzel oldu. 
Sayın
Bakan, soruları cevaplandırmak üzere söz sırası sizde. 
Buyurun.

MALİYE
BAKANI NACİ AĞBAL (Bayburt) – Sayın Başkanım, teşekkür ediyorum. 
Sayın
Erdem kamu borçlarıyla ilgili bir soru sordular. Şimdi, brüt kamu borç stoku
var, net borç stoku var, bir de uluslararası karşılaştırmalarda kullanılan AB
tanımlı borç stoku var. Bu göstergelerin hepsi itibarıyla bakıldığında, Türkiye,
gerçekten kamu borç sürdürülebilirliği bakımından hem gelişmekte olan ülkeler
arasında hem de diğer ülkelerle genel olarak karşılaştırdığımızda gayet iyi
durumda. Bugün Türkiye’nin uluslararası kırılganlıkla ilgili bir değerlendirme
yapıldığında en güçlü olduğu yönlerden bir tanesi borcun seviyesi, kamu
borcunun seviyesi. Gerçekten hem AB ülkeleri ortalamalarına göre hem gelişmiş
ülke ortalamalarına göre hem gelişmekte olan ülke ortalamalarına göre borç yükü
bakımından son derece olumlu, sürdürülebilir bir seviyede. Zaman zaman burada
gündeme getiriliyor, borcun belli bir tutardan belli bir tutara artırıldığından
bahsediliyor, borcun arttığından bahsediliyor. 
Ben
size basit bir örnek vereceğim: Aylık geliri 750 lira olan bir vatandaşı
düşünün, ayda 750 lira bir geliri var, bunun da ayda 100 lira taksit ödediğini
düşünün ama diğer taraftan geliri 5 bin lira olan bir kişi var, bu kişinin de
ayda 200 lira taksiti var diyelim. Şimdi bakıldığında -borç taksiti olduğunu
varsayalım- aylık ödemesi gereken borç tutarı olarak baktığımız zaman birisi
ayda 100 lira ödüyor, birisi ise ayda 200 lira ödüyor. Fakat gelirlerine
baktığım zaman birisinin geliri 750 lira, birisinin geliri 5 bin lira.
Türkiye’de olan budur; Türkiye’de millî gelir büyümüştür, borç büyümüştür ama
millî gelir daha fazla büyümüştür. Millî gelir daha fazla büyüdüğü için
borçların sürdürülebilirliği bakımdan uluslararası karşılaştırmalarda, Türkiye,
bu bakımdan hep olumlu performansıyla tespit edilen bir ülke durumundadır. 
Daha
çarpıcı bir örnek vereyim: 2002 yılında ifade ettiğiniz borç seviyesi üzerinden
-merkezî yönetim bütçesi için söyleyeceğim- yılda ödenen faiz tutarı 51 milyar
TL’ydi. Peki, şimdi bugün ifade ettiğiniz borç tutarı üzerinden ödediğimiz
yıllık faiz tutarı ne kadar? 56 milyar lira. Kaç yıl aradan geçmiş? On dört yıl
aradan geçmiş. Arada gerçekleşen bütün enflasyonu bir düşünün. Peki, nasıl
oluyor da borç tutarı bu kadar arttığı hâlde sizin ifadenize göre yıllık ödenen
faiz bu kadar aşağıda kalıyor, neden? Enflasyon düştü. Reel olarak ödenen faiz
düştü. 2002 yılında kamu borcuna ödenen yıllık reel faiz yüzde 25’di, şu anda
yüzde 3’ler seviyesinde. Bugün gelişmiş olan ülkelerle ilgili olarak en fazla
konuşulan konulardan bir tanesi yüksek borçlu olsa bile… Mesela diyelim ki
Japonya, yüksek borç seviyesi var ama bakıyorsunuz bunun maliyeti son derece
düşük. Dolayısıyla, sadece borç tutarlarını karşılaştırıp da buradan bir
olumsuzluk çıkarmayın; gelire bakın, ödeme kabiliyetine bakın. Türkiye, bugün
kamu borç sürdürülebilirliği bakımından hem kendi ligindeki ülkeler arasında
hem de gelişmiş ülkeler arasında gerçekten herkesin gıptayla baktığı bir ülke
durumundadır.
KEMAL
ZEYBEK (Samsun) – Allah Allah!
MALİYE
BAKANI NACİ AĞBAL (Bayburt) – Sayın Çam, yeniden yapılandırmayla ilgili bir
soru sordunuz. Arkadaşların bana getirdiği nota göre, 6552 sayılı Kanun
kapsamında 4,7 milyon mükellefimiz yeniden yapılandırma kanunundan yararlanmış
durumda. Bu kapsamda, bugün itibarıyla tahsil edilen toplam tutar 9 milyar TL.
Yeniden yapılandırma kanunu kapsamında 9 milyar lira bugüne kadar tahsilat
yapılmış. 
4/C’lilerle
ilgili Sayın Tanal bir soru sordu. Biliyorsunuz, 4/C’liler özelleştirme sonrası
kamuda istihdamı sağlanan personelimiz. Bu arkadaşlarımızla ilgili olarak da
önemli iyileştirmeler yapıldı. Biliyorsunuz, daha önce on ay olan çalışma
süreleri 2010 yılında önce on bir aya…
(Mikrofon
otomatik cihaz tarafından kapatıldı)
BAŞKAN
– Teşekkür ediyorum Sayın Bakan. 
12’nci
maddeyi oylarınıza sunuyorum: Kabul edenler… Kabul etmeyenler… Kabul
edilmiştir. 
Bu
maddede herhâlde konuşmacılar feragat edecek, soru-cevap da girilmeyecek. Bir
temenni olarak… (AK PARTİ sıralarından alkışlar) Bakın, alkış aldı, ona göre.
Konuşmacılar feragat etse daha büyük bir alkış alacak tüm Meclisten. 
Şimdi
13’üncü ve son maddeyi okutuyorum: 
Gelir
ve giderlere ilişkin diğer hükümler
MADDE
13- (1) 22/2/2005 tarihli ve 5302
sayılı İl Özel İdaresi Kanununun 51 inci maddesinin birinci fıkrasının (f)
bendi ile 3/7/2005 tarihli ve 5393 sayılı Belediye Kanununun 68 inci maddesinin
birinci fıkrasının (f) bendi uyarınca il özel idareleri ve belediyelerin ileri
teknoloji ve büyük tutarda maddi kaynak gerektiren altyapı yatırımlarında
Kalkınma Bakanlığının teklifi üzerine Bakanlar Kurulunca kabul edilen projeleri
için yapılacak borçlanmalar, 5302 sayılı Kanunun 51 inci maddesinin birinci
fıkrasının (d) bendi ile 5393 sayılı Kanunun 68 inci maddesinin birinci
fıkrasının (d) bendi kapsamında hesaplanan faiz dâhil borç limitinin
hesaplanmasına dâhil edilir. Ancak, il özel idareleri, belediyeler ve bunların
bağlı kuruluşları ile sermayesinin yüzde 50’sinden fazlasına sahip oldukları
şirketler tarafından Avrupa Birliği ile katılım öncesi mali iş birliği
çerçevesinde desteklenen projelerin finansmanı için yapılan borçlanmalar, çok
taraflı yatırım ve kalkınma bankalarından doğrudan veya İller Bankası Anonim
Şirketi aracılığıyla yapılan borçlanmalar ile SUKAP kapsamında yürütülecek
işler için İller Bankası Anonim Şirketinden yapılan borçlanmalarda söz konusu
borç stoku limitine uyma şartı aranmaz.
(2)
Türkiye İhracat Kredi Bankası Anonim Şirketinin politik risk kapsamında
yapacağı tahsilatın ve Bankanın faaliyet kârlarından Hazineye tekabül eden
temettü tutarlarının ve olağanüstü yedek akçelerinin tamamı veya bir kısmı,
Bankanın politik risk alacağına mahsup edilebilir. Söz konusu mahsup
işlemlerine Hazine Müsteşarlığının bağlı olduğu Bakan; mahsup işlemlerini
Hazine Müsteşarlığının teklifi üzerine mahiyetlerine göre ilgili Devlet
hesaplarına kaydettirmeye ve bu işlemlere karşılık gelen tutarları bir yandan
bütçeye gelir, diğer yandan da Hazine Müsteşarlığı bütçesinin ilgili tertibine
ödenek kaydetmeye Maliye Bakanı yetkilidir.
(3)
2006 yılından önce katma bütçeli olan idarelerden 5018 sayılı Kanunla genel
bütçe kapsamına alınanların ilgili mevzuatında belirtilen kurum gelirleri,
genel bütçe geliri olarak tahsil edilir.
(4)
4/12/1984 tarihli ve 3096 sayılı Türkiye Elektrik Kurumu Dışındaki Kuruluşların
Elektrik Üretimi, İletimi, Dağıtımı ve Ticareti ile Görevlendirilmesi Hakkında
Kanun kapsamındaki tabii kaynakların ve tesislerin işletme haklarının devrinden
elde edilen gelirlerin tamamı genel bütçeye gelir kaydedilir.
BAŞKAN
– Evet, madde üzerinde gruplar adına ilk söz, Milliyetçi Hareket Partisi Grubu
adına Samsun Milletvekili Erhan Usta.
Buyurun
Sayın Usta. (MHP sıralarından alkışlar) 
On
dakikadır süreniz. 
MHP
GRUBU ADINA ERHAN USTA (Samsun) – Teşekkür ederim Sayın Başkan. 
Sözlerime
başlamadan önce yüce Türk milletini saygıyla selamlıyorum ekranlarının başında
bizleri izliyorlar. 
Ben
bu maddede yatırımlar üzerinde konuşacaktım fakat Maliye Bakanına teşekkür
etmek istiyorum yani o kadar güzel bir pas verdi ki konuşmanın bir kısmından
vazgeçeceğim ve şimdi o verdiği pası değerlendireceğim. 
Şimdi,
2002 yılında 3.500 dolar kişi başı gelirimiz, bugünkü paraya getirirsek 4.200
dolara geliyor dolarda da enflasyon olduğuna göre. Şimdi, bu yıl OVP’de yazan
yani Hükûmetin kişi başı gelir tahmini 9.200 dolar. Şimdi, 2002 yılında -bunu
arkadaşlarımız iyi dinlesin lütfen- kişi başı hane halkı borcu neydi? Hane halkı
borcu 4,8’di. Bunu kişi başı gelire uygulayalım; 2002 yılında insanların,
fertlerin borcu 4.200 doların yüzde 4,8’i 202 dolar yapar. Bugün 9.200 dolar,
evet, gelirimiz var. Hane halkı borcu neye yükseldi? Yüzde 55’e yükseldi. 9.200
dolar gelir var ama yüzde 55 borç var; 5.060 dolar. Yani 4.200 dolar geliriniz
vardı, 202 dolar kişi borcu vardı; şimdi 9.200 dolar gelirimiz var fakat 5.060
dolar borcumuz var. Daha bunun üzerine ben dış borçları koymayacağım. 406
milyar dolar dış borcu var bu ülkenin, bunu 77 milyona bölün, buradan da 5.272
dolar yapar bu ülkede yaşayan her bir ferde düşen dış borç. Yani, bu hesap
böyle yapılır Sayın Maliye Bakanı. 
Şimdi,
arkadaşlar, ama ben bu polemiklere girmeyeceğim, amacımız üzüm yemek, amacımız
bağcıyı dövmek değil. Bu ülkeyi kalkındırmak istiyoruz, bu ülkeyi büyütmek
istiyoruz, bu ülkeyi geliştirmek istiyoruz. 
Bakın,
yatırım konusu son derece önemli. Büyümek istiyorsak yatırım yapmamız lazım.
Yatırım için ne lazım? Kaynak lazım. Kaynak nedir? Tasarruftur yani bir ülkenin
kendi kaynakları kendi tasarruflarıdır. Kendi tasarrufları yetmezse -bizim gibi
ülkelerde tasarruflar yetmiyor genel olarak- dış tasarrufa müracaat edersiniz.
Bizim tasarrufumuz ne? Millî gelirin yüzde 15’ine düştü; bu, 2000 öncesi yüzde
20’lerdeydi. Bakın, gelişmekte olan ülkelerde, bizim emsalimiz ülkelerde bizde
yüzde 15 olan tasarruf oranı yüzde 32. İşte, o yüzden, onlar hızlı büyüyor;
işte, o yüzden ben hep onları örnek veriyorum, bizim rakip ülkelerimiz onlar
çünkü. O yüzden, gelişmekte olan ülkelerde büyüme farkı açıldı, geçmişte çok
düşük olan büyüme farkı şimdi son derece fazla açıldı. İşte, o yüzden, 2002
yılında gelişmekte olan ülkelerin 2,27 katı kadar kişi başı gelirimiz varken şu
anda bu 1,94’e düştü. Niye? Tasarruf yapmıyoruz, tasarruf yapmadığımız için
yatırım yapmıyoruz. Şimdi, yatırım ihtiyacı var. Bakın, dünkü konuşmalarımda
ifade ettim, 2003-2015 döneminde 468 milyar dolar cari açık verildi dedik.
Şimdi, kendi tasarrufunuz yoksa ne yapacaksınız? Dış tasarruf kullanacaksınız.
Bunun adı da nedir? Cari açıktır yani dışarıdan kullandığımız kaynağa biz “cari
açık” diyoruz, iktisatçılar bunu bilir, tasarruf-yatırım farkı. 
Şimdi,
geçen on üç yılda 20 milyar dolar cari açık vererek yaptığımız yatırımın yüzde
21,6 olduğunu söylemiştim millî gelire oran olarak ve yıllık ortalama.
Arkadaşlar, bu çok önemli, 20 milyar dolar cari açık verilmiş bütün bir on üç
yılda, AKP’den önceki on üç yılda ve her yıl ortalama yüzde 21,6 yatırım
yapılmış. Ama şimdiki dönemde, AKP döneminde 468 milyar dolar cari açık
vermişiz hem borçlanmışız hem ülkenin taşını toprağını her şeyini satmışız,
cumhuriyetin bütün kazanımlarını satmışız, bütün işletmelerini satmışız ve
ondan sonra geldiğimiz noktada yüzde 20,4’lük yatırım yapabilmişiz ancak. Bunu
görmemiz lazım.
Şimdi,
tabii, şunu söyleyeyim ben. Gelişmekte olan ülkeler ne kadar yatırım yapıyor?
Onlar bizim… Şu anda bakın, yüzde 20,4 dedim AKP’nin on üç yılı boyunca…
2016’da hedefi de yüzde 21, biraz ortalamanın üzerine çıkıyor. Ama, gelişmekte
olan ülkelerin yatırımı nedir? 2014 rakamını söylüyorum yüzde 31,6. Yani, bizim
yüzde 20’lerde olan şeyimiz gelişmekte olan ülkeler ortalamasında yüzde 31.
İşte, o yüzden yatırımımızı artırmamız lazım, tasarrufumuzu artırmamız lazım.
Bir
defa yatırımı artırmak için de tasarrufu artırmak gerekiyor. Tasarrufu artırmak
için de ne yapmamız gerektiğini de biraz sonra söyleyeceğim ama oraya geçmeden
önce… 
Tabii,
şunu kabul etmek lazım: Adalet ve Kalkınma Partisi reklamı iyi yapıyor. Yani,
birkaç tane böyle sembolik yatırımla hakikaten herkesi etkileyecek şimdi. Şu
üçünü köprüyü beş yıldır konuşuyoruz, daha proje başlamadan son gününe kadar
her gün televizyondan duyuyoruz. Yapan herkesten de Allah razı olsun, ona da
hiçbir diyeceğimiz yok. Ama arkadaşlar, yapılan bütün yatırımlar, bu ülkede
yapılan bütün yatırımlar az önceki söylediğim rakamlarda vardır. Geçmişte,
işte, Atatürk Barajı yapılmıştır, Keban Barajı yapılmıştır, büyük otoyollar
yapılmıştır, şunlar yapılmıştır, bunlar yapılmıştır. Bu konuştuğumuz her şeyin
devlette bir hesabı vardır. Bu hesap, az önceki verdiğim hesaptır. Bu hesaba
göre AKP öncesi on üç yılda, AKP sonrası on üç yıla göre yıllık ortalama -az
önce 1,2 oran olarak söylediğimi rakam olarak söyleyeyim- 26,5 milyar TL
yatırım yapılmıştır. Bakın, her yıl ortalama üst üste 26,5 milyar TL 2015 yılı
fiyatlarıyla AKP öncesi dönemde bu döneme göre yatırım yapılmıştır. Ama, onlar
reklam yapmayı bilmiyordu, bugünküler reklamı iyi bildiği için herkesi
etkiliyor ama bunu büyümede görüyoruz, bak, geliyoruz, şimdi büyümenin düşmesinde
bunu görüyoruz. Bu yüzden bunlar önemlidir. Devletin hesaplarından konuşuyoruz,
hepsi Kalkınma Bakanlığının, TÜİK’in, Maliye Bakanlığının hesaplarıdır.
Şimdi,
tabii, bugün bir başkası için söylendi,
ben de Maliye Bakanı için söylüyorum, hakikaten, rekordan rekora koşuyor Maliye
Bakanı, enteresan bir şey söyledi dün akşam, dedi ki: “Efendim, 1973 yılında
Boğaziçi Köprüsü yapıldı, 1988 yılında Fatih Sultan Mehmet Köprüsü yapıldı,
1990’lı yıllarda bir şey yapılmadı.” Yani, şimdi, Maliye Bakanının yatırım ihtiyaç
analizi bu. Yani, işte, 1970’lerde yapılmış, 1980’lerde yapılmış, 1990’larda…
Bakalım, aynı mantığı devam ettirelim: 1973 ve 1988 arasında kaç yıl var? On
beş yıl var. 1988’den sonra yapılmış mı? Üzerine on beş yıl koy, kaç oluyor?
2003. Kimin dönemi? AKP dönemi. Yapmayan kim? AKP, 2003’te yapması gereken bu
mantığa göre, Sayın Maliye Bakanının mantığına göre… Kabul edilebilir bir
mantık mıdır? Değildir elbette. Ama, kendi mantığıyla cevap veriyorum, 2003’te
yapmanız lazımdı bu köprüyü. Ne yaptınız? 2016’da açıyorsunuz.
MALİYE
BAKANI NACİ AĞBAL (Bayburt) – Ne yapalım? Ülkeyi batırmışsınız, o anda. O kadar
borçla nasıl yapalım?
ERHAN
USTA (Devamla) – On üç yıl geciktiniz, tamam mı? Bunun hesabını önce bir
vermeniz gerekiyor. 
Şimdi,
yatırım yapılması lazım. Yatırımın da üretken alanlara yapılması lazım. Konuta,
AVM’ye yaptığınız yatırımın bu ülkeye hiçbir faydası yok.
Şimdi,
rant oluşturmak için sürekli -özellikle TOKİ de bu alanda kullanılıyor, diğer
kaynaklar da kullanıyor- konut üzerinden, AVM üzerinden Türkiye’de bir yatırım
furyası var. 
YILMAZ
TUNÇ (Bartın) – Devletin yaptığı AVM var mı? Devletin yaptığı bir AVM göster
bana.
ERHAN
USTA (Devamla) – Bunun önüne geçmemiz lazım. Hükûmetin bu konuda eylem planında
tedbiri olduğunu biliyoruz. Bu konuda Milliyetçi Hareket Partisinin de seçim
beyannamesinde rant vergisine yönelik tedbir vardır. Ben burada, Meclisteki
konuşmadan, diğer siyasi partilerin de rant vergisine katıldığını… Bir an evvel
bu gelsin, bu rant vergisini getirelim. Bu ülkenin kurtuluşu buradadır. Zaten
az olan kaynaklarımızı üretken olmayan, hiçbir şey üretmeyen, yabancıların “Non
tradable” dedikleri alanlara yatırıyoruz sürekli arkadaşlar. Zaten kaynak yok,
az olanı da gidiyoruz bir yere yatırıyoruz. 
Bir
husus da şu: Özellikle, kamu-özel iş birliği kapsamında yatırım yapılan bazı
yatırımlar -hepsi için demiyorum bakın, İzmit Körfez Geçişi’ne hiçbir şey
dediğim yok- bir ihtiyaçtır, yapılması lazım, özel sektörün önünü açar ama bu
şehir hastaneleri bu ülkeyi batıracak. Bakın, bunu hep beraber yaşayacağız,
keşke yaşamasak ama bu şehir hastaneleri bu ülkeyi batıracak. Birkaç nedenle
batıracak. Bir tanesini söyleyeyim, yapılan bir yanlış da şu: Bir defa, hesabı
kitabı yok, bunu hiç kimsenin bildiği yok, ne kadar yük geldiğini bildiği yok.
Ben defalarca, saatlerce Plan ve Bütçe Komisyonunda bununla ilgili olarak konuştum,
hiç kimse cevap vermedi, Kalkınma
Bakanlığı da veremedi, Maliye Bakanlığı da veremedi. Yükümlülüklerimiz neler,
vukuu muhtemel yükümlülükleri, “contingent liability” leri nedir bunların
diyorsunuz? Çıt yok, hiç kimsenin bir şey bildiği yok.
Diğer
bir sıkıntı da ne biliyor musunuz arkadaşlar? Zaten az yatırım yapıyoruz, hani
üretken olmayana yapıyoruz filan diyoruz ya. Bir de ya bir sermaye stoku var,
onu yıkıyoruz, yerine bir başkasını yapıyoruz. Elde ne var? Yani bir tane, şunu
yıkıyorsun, bunu yapıyorsun, aslında elde başlangıçtaki var ama kaynaklarımızı
oraya aktardık. Ve unutmayalım, yirmi yılda 468 milyar dolar cari açık
kullanarak bu yatırımlar yapılıyor. Yani bu millet borçlanıyor, bu millet… İşte
33 milyar dolarlık gayrimenkulü satılıyor, 131 milyar dolarlık… Doğrudan
yatırım diyoruz, hoş geliyor insana, doğrudan yatırım filan diyorsun. Karşı
olduğum için filan değil; gelsin, sıfırdan yatırım yapsın ama benim bankamı
satın alıyor, gıda şirketlerimi satın aldı. İşte burada rakamları var, 131
milyar doların yani yaklaşık 48 milyar doları finans sektörüne gelmiş, 34
milyar dolar diğer hizmetlere gelmiş. Hepsi cari açık doğurucu şeyler, kâr
transferleri dolayısıyla cari açığı kronikleştiren hususlar. Sadece gıdaya 8
milyar dolar gelmiş; 3 tane, 5 tane yatırım ya vardır içerisinde, ya yoktur.
İşte bu nedenle 2023 hedefleri mevta olmuştur arkadaşlar.
SALİH
CORA (Trabzon) – Hedefi gerçekleştireceğiz.
ERHAN
USTA (Devamla) - Bakın, 2018’in beş yıl öncesini, beş yıl sonrasını alalım.
2018 öncesi beş yıl nedir? 2013-2018: Ortalama kişi başı gelir artışı eksi 0,3;
2013’ün altında. Hükûmetin hedefini söylüyorum, 2018 hedefi 2013’ün altındadır,
eksi 0,3 yıllık ortalama. 25 bin doları tutturmak için ne yapmak gerekiyor?
Dolar cinsinden her yıl üst üste yüzde 20 kişi başı gelir artışı gerekiyor, o
yüzden mevta olmuştur. Eğer, biz bugünü 2023’te koruyalım, bu kafayla
gidilirse, çok şükredelim Cenab-ı Allah’a. O yüzden, yüzde 20… Bakın, kümülatifte
yüzde 133 kişi başı gelir artışı ihtiyacı var. O yüzden diyorum ki dürüst olun,
bu millete dürüst söyleyin. Hâlâ 2023 hedeflerini bu şekilde konuşmak… Gerçi
konuşamaz oldular artık da… 
SALİH
CORA (Trabzon) – Daha dokuz yıl var ya!
ERHAN
USTA (Devamla) – Dokuz yıl değil, işte 2018 hedefleri. Bakın, bütün rakamlar
sizin rakamlarınız. 
Teşekkür
ediyorum. (MHP sıralarından alkışlar)
BAŞKAN
– Teşekkürler Sayın Usta. 
Madde
üzerinde gruplar adına ikinci söz, Halkların Demokratik Partisi Grubu adına Muş
Milletvekili Burcu Çelik Özkan’a aittir. 
Buyurun
Sayın Çelik Özkan. (HDP sıralarından alkışlar) 
Süreniz
on dakikadır. 
HDP
GRUBU ADINA BURCU ÇELİK ÖZKAN (Muş) – Sayın Başkan, değerli milletvekilleri…
(Gürültüler)
Ancak,
yan taraftaki konuşma benim konuşmama izin vermiyor. 
BAŞKAN
– Sayın milletvekilleri, lütfen. Sayın Çelik Özkan kürsüde. 
Sayın
Erhan Usta, buyurun efendim, yerinize alalım sizi. 
ERHAN
USTA (Samsun) – Bilgi istiyorlar arkadaşlar.
BAŞKAN
– Tamam, sonra çay sohbetinde bilgi verirsiniz. 
ERHAN
USTA (Samsun) – Bana biraz daha fazla süre verin, bunların hepsini anlatayım
Sayın Başkan. 
BAŞKAN
– Çay sohbetinde… Buyurun bir çaya davet edin. 
Sayın
Çelik Özkan, yeniden başlatıyorum. 
Buyurun.

BURCU
ÇELİK ÖZKAN (Devamla) – Teşekkür ederim, sağ olun. 
Sayın
Başkan, değerli milletvekilleri; sizleri saygıyla selamlıyorum yeniden. 
Şimdi,
bütçenin 13’üncü maddesi üzerine birkaç kelamımız olacak bizim de partimiz
adına. 
Bu
maddede bahsedilen Su Kanalizasyon ve Altyapı Projeleri Programı kısa adı SUKAP
olan proje belediyelere altyapılarını geliştirmeleri için sunulan bir proje
olarak tanımlanıyor. Program, belediyelerin borç stokuna bakmadan uygun
krediler veriyor ancak gelin görün ki hangi belediyenin bu krediye uygun
olduğunu Kalkınma Bakanlığının bünyesi altında çalışan Yüksek Planlama Kurulu
belirliyor. Peki, bu kurul ve üyeleri kimlerden oluşuyor diye baktığımızda:
Kurulun bakanlardan oluştuğu, kurula başkanlık Başbakan tarafından yapılıyor,
öyle belirlenmiş. Şimdi, arkadaşlar, bu da kurul kararının siyasi, denetimsiz
ve şeffaf olmadığının bir göstergesi. Geçen haftalarda burada bir kanun
tasarısı konuşuluyordu, kişisel verilerin korunmasına ilişkin. Burada bir
kuruldan bahsettik. Önümüzdeki günlerde, muhtemelen, bu Parlamentoda
görüşülmesi beklenen insan hakları ve eşitlik kurumuna ilişkin de bir tasarı
gelecek, yine burada da bir kurum söz konusu. Bu kurumların işleyişine ve
oluşumuna baktığımız zaman, tamamı Hükûmet üyelerinden oluşan bir kurul ve
alınacak olan kararların tamamının siyasi olacağı bugünden net. Şimdi, bu
kurumların sadece isimlerinin olması fakat altlarının tamamıyla boşaltılmış
olduğu ne yazık ki karşımıza çıkan bir sonuç. Belli ki bir sistemin temelini
kurmaya çalışıyorsunuz bu Parlamentoda ama en azından bu kadar açık, aleni bir
şekilde yapmayın. 
Bunun
yanı sıra, SUKAP kapsamında yapılacak iş, aslında belediyelerin yapması gereken
bir iş. Belediyelere yeterli bütçe verilmediği için büyük altyapı
yatırımlarında belediyeler merkezî idareye ve bu örnekte olduğu gibi Hükûmete
bağımlı hâle getiriliyor. Önemli olan, yerel yönetimlerin güçlendirilmesi, mali
desteklerin yerele aktarılarak bu gibi büyük yatırımların belediyeler eliyle
yapılabilmesinin sağlanması iken her konuda olduğu gibi, iktidar her hizmeti
merkezîleştirmeyi esas alıyor ve su gibi temel bir ihtiyaç için bile yatırımlar
siyasi iktidarın inisiyatifine bırakılıyor. Kurulun yapısı iktidar üyelerinden
oluştuğu için iktidar belediyelerinin bu projeden daha fazla yararlanacağı
riski açıktır. Kaldı ki SUKAP’tan hangi belediyenin ne kadar faydalandığı
konusunda net bir bilgiye ulaşamıyoruz. Buna ilişkin bir soru sorduğumuz da il,
ilçe olarak herhangi bir tasnif karşımıza çıkmıyor, veriler yalnızca toplam
rakamları gösteriyor. 
Maddenin
(4)’üncü fıkrasında elektrik üretimine ilişkin bir hüküm bulunmakta. Türkiye,
elektrik üretimi ve su konusunda doğal kaynaklar bakımından zengin bir ülkedir.
Enerji üretimini ekolojik yapıya uygun, doğayı tahrip etmeyen yollarla
sağlayabilecekken Türkiye'nin doğası enerji yatırımları için imha ediliyor. Sermayenin
talanına açılan binlerce dereyle ekolojik yaşam yok ediliyor. Yaylalardan
arkeolojik eserlere, her şey enerji için kurban ediliyor. Sadece birkaç örneği
sizlerle paylaşmak istiyorum.
Doğal
güzelliği, tarihî ve kültürel dokusu yok edilen Hasankeyf’te, Munzur’da,
Zeugma’da ve şimdi doğası tahrip edilmek istenen Cerattepe’de ve birçok yerde
HES girişimleriyle ekolojik bir yıkım yapılmak isteniyor. Kızılderili bir söz
var, burada değinmek istiyorum, bana göre bunu özetliyor: “İnsan tabiattan
uzaklaştıkça kalbi katılaşır.” Ben bu Parlamentodaki hiç kimsenin kalbinin bu
kadar katılaştığına inanmak istemiyorum. Bu sebeple bundan sonraki
politikaların doğayı, ekolojiyi koruyacak nitelikte olması gerektiğini
belirterek sözlerime devam etmek istiyorum.
SUKAP’tan
ziyade, burada SUKAP gibi bir projeyi konuşmak yerine neden yerel yönetimlerin
güçlendirilmesini konuşmayalım? Bize göre en önemli sorun, buradaki çözüm,
yerel yönetimlerin güçlendirilmesi. Bizler Halkların Demokratik Partisi olarak
bir model öneriyoruz. Bunu parti tüzüğümüzde, gündemimizde de, programımızda da
ve bütün alanlarda da belirtiyoruz. Bu modelin tartışılacağı yer elbette ki bu
Parlamento çatısı altıdır ve elbette ki bu model anayasal çerçeveler nezdinde
ele alınmalı ve tartışılmalıdır. İktidar 19’uncu yüzyıldan kalma tekçi ve
merkeziyetçi sistemde ısrar etmektedir. Ancak, bu sistem Türkiye'nin çoğulcu
yapısına uygun değildir. Sadece Kürtler yararlanmasın diye Avrupa Özerklik
Şartı’na dahi çekinceler konulmuştur. Bizim önerdiğimiz model, toplumun tüm
sorunlarının çözümünün devletten beklenmediği, sivil ve bağımsız toplum
örgütlenmeleri aracılığıyla toplumun kendi sorunlarına bizzat kendilerinin
çözümler geliştirdiği daha pratik, daha demokratik ve daha katılımcı bir
sistemdir. Esnemeyen, demokrasiye açık hâle gelmeyen, en basit demokratik
talepleri bile bastırmaya çalışan mevcut devlet zihniyeti ve uygulamaları sorun
çözücü kabiliyetinin olmadığını bizlere gösteriyor. Bunun sebebi toplumun
taleplerinin küçültülmesi, merkezî otoritenin ise güçlendirilmesidir. 
Arkadaşlar,
karşımızda tarihî fırsatları sürekli masa devirerek kaybeden bir iktidar var.
İktidar demokratik müzakere ve çözüm sürecini nasıl devirdiyse bugün demokratik
anayasa yapım sürecini de istikrarlı bir şekilde başkanlık sistemi dayatmasıyla
zora sokuyor. Türkiye'nin toplumsal yapısı cumhuriyetin demokratikleşmesini ve
demokratik bir anayasayı zorunlu kılmaktadır. Bu talepleri dile getiren
akademisyenler, gazeteciler, aydınlar, seçilmişler tehdit ve baskıdan
kurtulamıyorlar. Seçilmişlerimize yönelik tutuklamalar, gözaltıları ve bu
baskıcı tavır daha yeni değil; Ağustos 2015’ten bu yana neredeyse her gün bir
belediyemizin eş başkanı ya görevden uzaklaştırılıyor ya gözaltına alınıyor ya
da tutuklanıyor. En yakın örneği Sayın Davutoğlu’nun, Sayın Başbakanın Silopi
-yani tırnak içerisinde belirtmek istiyorum- ziyaretinde gözaltına alınan ve
Sayın Davutoğlu Silopi’deyken tutuklanan sevgili Eş Başkanımız Sayın Emine
Esmer. Sayısı yüzleri aşkın siyasi seçilmişlere yönelik bu siyasi soykırım süreciyle
savaş konseptinin bir parçası olarak Demokratik Bölgeler Partisi belediyeleri
âdeta bir hizmet üretemez hâle getirilmeye çalışılıyor. Aynı zamanda, bu
müdahalelerle, kadın mücadelesinin emek emek ördüğü ve kurumsallaştırdığı eş
başkanlık sistemi, kadınların karar alma mekanizmalarında yer alabilmeleri
engellenmek isteniyor. 
Günlerdir
fezlekelerle ilgili birçok gelişme yaşandı. Fezlekelerle, tutuklamalarla bir
tehdit fırtınası sürüp devam ediyor. Fezlekelerle ilgili partimiz gerekli
açıklamaları yapıyor, yapmaya devam edecek. Ancak, “millî irade” demeyi marifet
edinmiş AKP esas yüzünü bugün apaçık ortaya koyuyor. 1990’ların ruhunu
benimsemiş bir parti olduğunu kanıtlamak için muazzam bir çaba içerisinde ancak
biz buna inanmak istemiyoruz. Çünkü neden? AKP on dört yıl önce iktidara
geldiğinde ilk eleştirdiği ve kabul etmediği ve değiştireceğini taahhüt ettiği
işte bu uygulamalardı ve değiştirmeyi taahhüt ettiği diğer bir husus ise faili
meçhullerdi. Fakat, bugün Cizre’de, Sur’da, Silopi’de yeni yüzleşme alanlarını
açtığının bana kalırsa farkında değil. Onun yanı sıra, şayet 1994 yılında
gözaltına alınan ve tutuklanan sevgili büyüklerimizin, değerlerimizin bugün
halk nezdinde hangi yerde yer aldıklarını sizlere hatırlatmak isterim ve o gün
bu uygulamalara sebebiyet verenlereyse yine halkın yüreğinde hangi gözle
bakıldığını tekrardan hatırlatmak isterim. Geçmişte bu tutuklamalar yapıldı,
faili meçhuller oldu, bugün politikalarınızı tamamen değiştirdiniz. Soruyorum:
Ne için, bunlarla neyi kazanabilirsiniz? Yıllarca dilinize pelesenk ettiğiniz
ileri demokrasi hakikaten bu mu? 
(Mikrofon otomatik cihaz tarafından kapatıldı)
BURCU ÇELİK ÖZKAN (Devamla) - Son olarak, gerçek
demokrasi, kalıcı barış, istikrar, birlik ve bütünlük için ekonomiden çevre
sorunlarına, sağlıktan eğitime, kültür ve sanattan kadın özgürlüğüne bir bütün
toplumun özgürce yaşaması için savaş politikalarından vazgeçilmeli ve kalıcı
barışın inşası için herkes sorumluluk almalıdır.
Teşekkür ederim tekrardan. (HDP sıralarından alkışlar)
BAŞKAN – Teşekkürler.
Şimdi, gruplar adına son söz, Cumhuriyet Halk Partisi
Grubu adına Hatay Milletvekili Mevlüt Dudu’ya aittir.
Buyurun Sayın Dudu. (CHP sıralarından alkışlar)
CHP GRUBU ADINA MEVLÜT DUDU (Hatay) – Sayın Başkan,
değerli milletvekilleri; 2016 Yılı Merkezi Yönetim Bütçe Kanunu Tasarısı’nın
13’üncü maddesi üzerinde Cumhuriyet Halk Partisi Grubu adına söz almış
bulunmaktayım. Yüce heyetinizi ve ekranları başında bizleri izleyen saygıdeğer
yurttaşlarımızı sevgi ve saygıyla selamlıyorum. Sözlerime başlarken tüm dünya
kadınlarının 8 Mart Dünya Emekçi Kadınlar Günü’nü kutluyorum. 
Biraz önce burada bir tartışmaya hep birlikte tanıklık
ettik, Saidi Nursi üzerine bir tartışma. Bu çatı altında bulunmalarını bu
Meclise ve cumhuriyetin kurucusu Mustafa Kemal Atatürk’e borçlu olanların, ona
yine bu çatı altında hakaret edilirken kılını bile kıpırdatmadan izleyenlerin
Saidi Nursi’ye methiye dizmekte birbirleriyle yarışmalarını gerçekten üzülerek
ve ibretle izlediğimi ifade etmek istiyorum.
Değerli milletvekilleri, AKP’nin kendi koyduğu, AKP
hükûmetlerinin kendi koyduğu 2023 hedeflerinden hızla uzaklaşmakta olduğumuzu
2016 bütçesi bize somut ve açık bir biçimde gösteriyor, ifade ediyor. 
Burada
müzakere etmekte olduğumuz bütçe, âdeta Türkiye’yi Orta Doğu’nun otoriter rejimlerine
dönüştürmeyi hedefleyen sürecin bütçesi. Bu bütçe, laik demokratik Türkiye
Cumhuriyeti’ne karşı açılan savaşı finanse eden bir bütçe. 
Değerli
milletvekilleri, AKP, son günlerde yine bir “enkaz” ve “yeni Türkiye” edebiyatı
başlattı. Bir yandan, doksan yıllık cumhuriyet dönemini enkaz olarak nitelerken
asıl enkazın kendi yönetimlerinde geçen son on üç, on dört yıla ait olduğunu
görmezden geliyorlar. Diğer yandan, bu enkazı yani kendi yarattıkları cehennemi
vatandaşa “yeni Türkiye” adı altında lolipop şekeri kıvamında sunmak
istiyorlar. AKP’nin diline pelesenk olmuş “yeni Türkiye”, aslında tek adam
saltanatına dayanan, Orta Çağ’ın zifirî karanlığının ta kendisidir. “Yeni” adı
altında gizlenmeye çalışılan hedef, demokratik laik Türkiye Cumhuriyeti’nin
yıkılarak, Erdoğan’ın saltanat tahtına oturtulmasıdır. 
İşte,
ben, şimdi, sizlere zamanım elverdiğince yeni Türkiye'nin yani AKP’nin
Türkiye'sinin bir fotoğrafını sunacağım. 
Değerli
milletvekilleri, gazeteci Can Dündar ve Erdem Gül’ün tutuklanmasında hak ihlali
olduğuna hükmeden Anayasa Mahkemesi kararını tanımadığını söylemekten
kaçınmayan Cumhurbaşkanı ve ona destek veren Adalet Bakanı halkın gözünde
açıkça suç işlemişlerdir. Adalet Bakanı kararı yargıya müdahale olarak
yorumluyor. Ancak, Anayasa Mahkemesi, o hükmü Anayasa’dan aldığı anayasal bir
yetkiye dayanarak vermiştir. Bu durumda, açıkça söylüyorum: Ya bu Adalet
Bakanının hırsı aklının önüne geçmiştir ya da aldığı hukuk fakültesi
diplomasında bir problem vardır. Anayasa Mahkemesi kararını beğenirsin ya da
beğenmezsin ama o kararı yargıya müdahale olarak değerlendiremezsin. 
YILMAZ
TUNÇ (Bartın) – Eleştirebilir. 
MEVLÜT
DUDU (Devamla) – Hele hukukçuysan hele de Adalet Bakanıysan bunu hiç
yapamazsın, yapmamalısın. 
Değerli
milletvekilleri, 12 Eylül ruhunu, 12 Eylül faşizminin ruhunu taşıyan Anayasa'yı
değiştirmek istedik ama AKP’nin parlamenter rejimi yıkmayı amaçladığı sürecin
ortağı olmayı da reddettik, bu oyuna gelmedik. Biliyorsunuz ki Anayasa
mutabakatı için AKP son tarih olarak 30 Haziranı belirledi. Bu sürede başkanlık
kampanyası yürüterek alenen demokrasiyi sona erdirmek istemektedir. Zaten
Erdoğan, bundan yirmi yıl önce, demokrasinin kendisi için bir tramvay olduğunu,
istediği durakta ineceğini söylemekten çekinmemiştir, işte o durak başkanlık
sistemidir. AKP yeni anayasayla ilk 4 maddeyi değiştirerek cumhuriyet rejimini
ve kurucu ilkelerini ortadan kaldırmak istemektedir, buna asla izin
vermeyeceğiz.
Değerli
milletvekilleri, AKP’nin yeni Türkiyesi toplumu kamplaştırmış, mezhepçi bir
anlayışa dayanmış, sayısız çalıştaylar düzenlemesine karşın Alevi kesime
verdiği sözleri tutmamış, cemevine ibadethane statüsü vermek bir yana
Sünni-Alevi kutuplaşmasını artırmış bir Türkiye'dir. AKP’nin Türkiyesi yeni
değildir, tam tersine eskidir, cumhuriyet öncesi dönemi getirmek istemektedir.
(CHP sıralarından alkışlar) 
AKP’nin
Türkiyesi terör örgütü PKK’yla gizliden gizliye Oslo’da, İmralı’da pazarlık
yapmış, Kandil’den gelenleri Habur’da militan kıyafetiyle karşılamış, çadır
mahkemeleri kurmuş dönemin adıdır. AKP’nin yeni Türkiyesi, teröristbaşının
mektuplarını büyük şenlikler hâlinde Diyarbakır’da okutup alkışlatmış, “çözüm
süreci” adı altında PKK’nın şehirlerde, ilçelerde silah depolamasına, hendek
kazmasına, evleri cephaneliğe dönüştürmesine göz yummuş dönemin adıdır. PKK’ya
silah bıraktıracak süreci işletmek bir yana milliyetçiliği ayağının altına
aldığını bağıra bağıra haykıran Recep Tayyip Erdoğan 7 Haziran 2015’te başkan
olamayacağını anlamıştır. İşte, bu tarihten itibaren milliyetçilik maskesi
takıp elindeki medya gücü üzerinden vatandaşın algısıyla oyuncak gibi
oynamıştır. İşte, o yüzden, AKP’nin Türkiye'si gerçeklerin maskelendiği dönemin
adıdır. O gün askere “vur” emri verdirtmeyen AKP, bugün yurdun dört yanında
şehit cenazelerinde ağıtlar yaktırmaktadır. 
Değerli
milletvekilleri, “Komşularla sıfır sorun” diye yola çıkan AKP’nin, diplomaside
sıfırı tükettiği dönemin adı AKP’nin yeni Türkiye'sidir. Stratejik derinliğin
stratejik rezilliğe dönüştüğü; Irak, İran, Rusya, Suriye’yle köprülerin
atıldığı dönemin adıdır. Rusya uçağını düşürdükten sonra Suriye sınırına uçak
kaldıramayacak hâle düşülen dönemin adı yeni Türkiye’dir.
Suriye’de
cihatçıların MİT tırlarıyla silahlandırıldığı, beslendiği, IŞİD terörünün
tırmandığı dönemin adı AKP’nin yeni Türkiye'sidir. 
3
milyona varan mültecisi, kevgire dönen sınırlarıyla teröristlerin Türkiye'ye
rahatça girip Sultanahmet’te, Reyhanlı’da, Ankara’da, Suruç’ta bomba
patlattığı, yüzlerce masum insanımızı hayattan kopardığı, iç güvenliğin sona
erdiği dönemin adıdır. 
MİT’in
AKP’nin oyuncağı olduğu, bitirildiği, muhalif seslerin ve gazetecilerin
cezaevine gönderilerek gözdağı verildiği, hukukun ve adaletin ayaklar altına
alındığı dönemin adıdır. 
Değerli
milletvekilleri, yeni Türkiye, işçi haklarının yok edildiği, taşeronluğun
devlet eliyle yaygınlaştırıldığı, kıdem tazminatının yok edilmek istendiği,
kiralık işçi düzenlemeleriyle Atatürk’ün kaldırdığı “amelelik” kavramının
yeniden diriltildiği dönemin adıdır. 
Sanayileşmeyi
dinamitleyen AKP Türkiye'si, kendi yerli demir çelik üreticisini Rusya ve Çin
kaplanlarına teslim eden, binlerce çelik işçisini işsiz bırakan zihniyetin
Türkiye'sidir. Hukuksuz özelleştirmelerle işçi haklarının gasbedildiği dönemin
adıdır. 
Vatandaşın
günler süren elektrik kesintilerine mahkûm edildiği dönemin adıdır.
AKP’nin
Türkiye'si, iktidarın elindeki hukuk cellatlarının adaleti yok ettiği dönemin
adıdır. Generallerin, aydınların, gazetecilerin, muhalif olanların cezaevinde
çürütülüp sonra “Biz yapmadık, paraleller yaptı.” savunmasıyla hukuksuzluğu itiraf
ettiği dönemin adıdır. 17-25 Aralık 2013’te soygunun tescillendiği dönemdir
yeni Türkiye. Bu yüzden, vatandaş artık bu tarihleri “hırsızlık haftası” olarak
nitelemektedir.
Yanlış
dış politika, ekonomik dengelerimizi de bozmuş, dış ticaret hacmini tepetaklak
hâle getirmiştir. Asgari ücreti 1.300 lira yapan Hükûmet, kötü giden ekonomi
yüzünden kaşıkla verdiğini kepçeyle almaktadır. Özetle, AKP’nin yeni
Türkiye’si, hukuksuzluğu haykıran kaçak saray Türkiye’sidir. Halk yoksulluğa ve
işsizliğe mahkûm edilirken Erdoğan ve avanesinin devlet kadrolarını işgal
ettiği dönemin adıdır yeni Türkiye.
Ama
değerli milletvekilleri, şunu iyi bilin ki tarih geriye akmaz. AKP’nin sonu
kendi milletinin, Türk milletinin elinden olacaktır. Ve bu millet bir gün
gelecek, AKP’yi de yeni Türkiye safsatasını da tarihin tozlu raflarına
kaldıracaktır.
Bu
düşüncelerle yüce Meclisi saygıyla selamlıyorum. (CHP sıralarından alkışlar)
BAŞKAN
– Şahıslar adına ilk söz, Kahramanmaraş Milletvekili Fahrettin Oğuz Tor’a
aittir.
Buyurun
Sayın Tor. (MHP sıralarından alkışlar)
FAHRETTİN
OĞUZ TOR (Kahramanmaraş) – Sayın Başkan, değerli milletvekilleri; 2016 Yılı
Merkezi Yönetim Bütçe Kanunu Tasarısı’nın 13’üncü maddesi üzerinde söz almış
bulunuyorum. Bu vesileyle Genel Kurulu saygıyla selamlarım.
Daha
önce Çalışma ve Sosyal Güvenlik Bakanlığı ile Sosyal Güvenlik Kurumu bütçesi
üzerinde konuşmuştum. Birkaç hususa daha değineceğim, daha sonra 13’üncü
maddeye geçmek istiyorum.
Değerli
milletvekilleri, tabii, benim buradaki konuşmam konjonktürel olmayacak. Tabii
“Dün dündür, bugün bugündür.” de demeyeceğim, gömlek de çıkarmayacağım.
Geçmişte çok ceket çıkardık, bunu da antrparantez belirtmek istiyorum ve burada
gerçeklerden bahsedeceğim.
Değerli
milletvekilleri, bildiğiniz gibi merkezî yönetim bütçesi rakamı 570 milyar
liradır; 570,5 milyardır. Bunun içerisinde yatırım bütçesi de 51,8 milyardır;
51,8 milyar. 2015’te bu rakam 56,9 milyardı, 2015’e göre yaklaşık 5 milyarlık
bir azalma söz konusudur. 
Eskiden,
bildiğiniz gibi, kara deliklerden bahsedilirdi KİT’lerin borçlarından dolayı.
Bugün en büyük kara delik, bildiğiniz gibi, Sosyal Güvenlik Kurumudur. Sosyal
Güvenlik Kurumunun bütçe transferi 2016 yılında 91 milyar, açık da 11,3 milyar
olarak öngörülmüştür. Açık artı transfer 102,3 milyar liradır yani eski parayla
102 katrilyondur kısaca. Değerli milletvekilleri, bunu ne kadar aşağı çekersek
ülkemiz için çok büyük faydalar sağlayacaktır, yatırım bütçemiz de 51,8
milyardan daha yukarılara çıkacaktır. Peki, SGK’nın finans gereksinimini daha
da azaltmak için ne yapabiliriz? Maliye Bakanımız da burada. Hiç şüphe yok ki
yapılacak ilk iş kayıt dışıyla mücadeledir. Bunu burada belirtmek istiyorum.
Burada
çok kıymetli bir bayan arkadaşımız konuşurken okuduğu şiirde “Kadınları
biliriz.” dedi. Evet, kıymetli milletvekilleri, biz de kadınları biliriz.
Merdiven altlarında, gayrisıhhi, zor şartlarda, kaçak çalıştırılan kadınları
biliyoruz. Dünya Kadınlar Günü nedeniyle emekçi, çoğunun başı kapalı, garip,
sahipsiz, sigortasız -yüzde 90- bu kadınlarımızı saygıyla selamlıyorum. 
HÜSNÜYE
ERDOĞAN (Konya) - Onların sahibi burada, burada.
FAHRETTİN
OĞUZ TOR (Devamla) - Bunlara sigortalı günler diliyorum. 
RAVZA
KAVAKCI KAN (İstanbul) - Niye böyle bir ayrım yapıyorsunuz? 
FAHRETTİN
OĞUZ TOR (Devamla) - Geçen on beş yıllık iktidarı döneminde AKP bu kesim için
bir adım bile atmamıştır, kimse kusura bakmasın.
ÖZGÜR
ÖZEL (Manisa) - Bu konuşmanın neyine itiraz ediyorsunuz?
RAVZA
KAVAKCI KAN (İstanbul) - Başı örtülü olan ile olmayan ayrımı yok. Niye böyle
bir ayrım yapıyorsunuz? Başörtüsünü sömürmeyin. Kabul etmiyorum böyle bir
ayrımı, ayıp! 
FAHRETTİN
OĞUZ TOR (Devamla) - Kıymetli milletvekilleri, bakınız, 102 milyarlık Sosyal
Güvenlik Kurumu açığını azaltmadan Türkiye'nin refaha erişmesi, yatırım
bütçesini artırması mümkün değildir. Bunun yolları var. Bakınız, ilk önce 666
sayılı Kararname’yle eşit işe eşit ücret politikası belirlendi. Bu yanlıştır,
eşit unvana eşit ücret verildi. 
Kıymetli
milletvekilleri, şimdi, bakınız, SGK’nın 60-70 milyar alacağı var piyasada. Bu
alacağı tahsil etmeden, zaman aşımına uğratılmış miktarları zaman aşımına
uğratmadan, şüpheli alacak hâline gelmiş büyük miktarları çözmeden siz asla
başarılı olamazsınız. 
Bakınız,
burada, sizlere bir iki örnek vermek istiyorum, Sayıştayın raporlarında bunlar
geçiyor: Şüpheli alacak miktarı 2013’te 19,3 milyarken 2014 yılında bu 1,2
milyara düşmüş; katrilyon, 18,1 katrilyon azalmış. Bu para tahsil edilmedi.
Tahsil edilmiş olsaydı Hazineden transfer yapılmazdı. Evet, zamanaşımına
uğrattığınız kurum alacağı 2,3 katrilyondur eski parayla. 
Kıymetli
arkadaşlar, bunları çözmenin bir yolu Sosyal Güvenlik Kurumuyla ilgili ayrı
düzenlemeler yapmanızdır. Sosyal Güvenlik Kurumunun açıklarını azaltmadan,
transferleri azaltmadan başarılı olamazsınız, bu ülke de ileri gitmez. Ne
olacak? Zamanım az, kısa kesiyorum. Bakınız, ikramiye ödenmiyor, mahkemeye
verdiler, kazandılar. İkramiyeyi ödetin, fazla mesaiyi artırın, bir simit
parasına cumartesi, pazar gelip gitmesin. Ayrıca, ek ödeme verin diyorum.
Bunları çözmeden, Sosyal Güvenliğin bütçe transferlerini azaltmadan başarılı
olmamız mümkün değildir. 
Bu
vesileyle yüce heyetinizi saygıyla selamlıyorum. 
Teşekkür
ediyorum. (MHP sıralarından alkışlar) 
BAŞKAN
– Teşekkür ediyoruz Sayın Tor. 
RAVZA
KAVAKCI KAN (İstanbul) – Sayın Başkan…
BAŞKAN
– Sayın Kavakcı…
RAVZA
KAVAKCI KAN (İstanbul) – Sayın konuşmacı başı örtülü-başı açık diye ayrım
yapıyor. Acaba kendileri bu başı örtülülere… (MHP sıralarından gürültüler)
ERTUĞRUL
KÜRKCÜ (İzmir) – Ya, ne ayrımı! 
MEHMET
PARSAK (Afyonkarahisar) – Ayıp ya, ayıp!
MEHMET
GÜNAL (Antalya) – Gecenin bu saatinde işine bak, hadi ya! 
RAVZA
KAVAKCI KAN (İstanbul) – Saatin önemi yok. 
MEHMET
GÜNAL (Antalya) – Buradan bir şey çıkmaz. Söylediğin adama bir bak, ne dediğini
bir dinle önce. (AK PARTİ sıralarından gürültüler) 
ÖMER
ÜNAL (Konya) – Dinleyin, bir dakika bir dinleyin ya! Saygı gösterin, bir
dinleyin! 
RAVZA
KAVAKCI KAN (İstanbul) – Ben bu ayrımdan rahatsız olduğumu başı örtülü bir
kadın olarak ifade etmek istiyorum. 
MEHMET
GÜNAL (Antalya) – Önce bir dinle ne dediğini de ondan sonra… 
RAVZA
KAVAKCI KAN (İstanbul) – Bir de başı örtülü kadınların hakları şimdi mi
akıllarına gelmiş, bunu da sormak istiyorum müsaadenizle. (AK PARTİ
sıralarından alkışlar) 
MEHMET
PARSAK (Afyonkarahisar) – Bak ya, ayıptır ya, ayıp! 
BAŞKAN
– Teşekkür ediyoruz. 
FAHRETTİN
OĞUZ TOR (Kahramanmaraş) – Başkanım… 
BAŞKAN
– Sayın milletvekilleri, polemiğe girmeyelim. 
FAHRETTİN
OĞUZ TOR (Kahramanmaraş) – Hayır, hayır…
BAŞKAN
– Tamam, Sayın Tor, polemiğe girmeyelim, bu işi bitirelim. 
Buyurun.

FAHRETTİN
OĞUZ TOR (Kahramanmaraş) –Başkanım, ben bunların hakkını savunurken herkes
pıstı, gelin göstereyim size. 
RAVZA
KAVAKCI KAN (İstanbul) - “Bu” diyemezsiniz. Evet, 1999’daki hak savunmayı
biliyorum ben. Hatırlıyoruz milletvekilinin hakkını nasıl savunduğunuzu!
FAHRETTİN
OĞUZ TOR (Kahramanmaraş) - Gel göstereyim, gel göstereyim, gel göstereyim!
BAŞKAN
– Evet, teşekkür ediyoruz.
Sayın
milletvekilleri, günün son konuşmacısı ve 50’nci konuşmacı, aynı zamanda madde
üzerinde konuşan Kastamonu Milletvekili Metin Çelik.
Buyurun
efendim. (AK PARTİ sıralarından alkışlar)
Veciz
bir konuşma bekliyoruz günün bu saatinde. 
METİN
ÇELİK (Kastamonu) – Teşekkür ediyorum.
2016
Yılı Merkezi Yönetim Bütçe Kanunu Tasarısı’nın 13’üncü maddesi üzerinde
görüşlerimi ifade etmek üzere şahsım adına söz almış bulunmaktayım. Bu
vesileyle Genel Kurulu ve televizyonları başında bizleri izleyen saygıdeğer
vatandaşlarımızı saygıyla selamlıyorum.
Değerli
milletvekilleri, bu, AK PARTİ’nin 14’üncü bütçesi. AK PARTİ’nin 14’üncü
bütçesini yorumlarken, üzerine söz söylerken bundan önceki 13 bütçeyi nasıl
kullandığına bir bakmak gerekiyor. Nasıl kullandı AK PARTİ on üç yılda bu
bütçeleri? Sağlıkta ne yaptı, ulaşımda ne yaptı, eğitimde ne yaptı? 
Evet,
değerli milletvekillerimiz, muhalefetten milletvekillerimiz tabii muhalefet
görevleri gereği geliyorlar, bazı konulardan bahsediyorlar, görevlerini yerine
getiriyorlar ancak bakın, değerli milletvekilleri, 2002 yılında AK PARTİ
iktidara geldiğinde sağlıkta nasıl bir hizmet sunumu vardı? Evet, çok basit
örnekler vereceğim size. 
Değerli
milletvekilleri, bıçak parası diye bir şey vardı. Daha on üç yıl önce AK PARTİ
iktidara geldiğinde…
ERTUĞRUL
KÜRKCÜ (İzmir) - Gene var.
ÖZGÜR
ÖZEL (Manisa) - Gene var, gene var, gene var.
MUSA
ÇAM (İzmir) - Şimdi hançer parası oldu, hançer, hançer, hançer oldu.
ÖZGÜR
ÖZEL (Manisa) - Hançer parası oldu.
METİN
ÇELİK (Devamla) – Hayır, hayır, hayır. Bakın, hastanelerde ölü bebekler rehin
alınıyordu, rehin. Unutmadı bu millet o günleri. 
ÖZGÜR
ÖZEL (Manisa) – Gene var, gene var.
MUSA
ÇAM (İzmir) - Millet şimdi hastanede rehin kaldı, rehin, rehin. Senet
imzalatıyorlar, senet. 
BAŞKAN
- Müdahale etmeyelim sayın milletvekilleri. 
METİN
ÇELİK (Devamla) – Değerli milletvekilleri, niye rahatsız oluyorsunuz bunlardan?
Rahatsız olmayın.
LEZGİN
BOTAN (Van) - Millet şimdi hastaneye artık giremiyor. 
BAŞKAN
– Bırakın konuşsun sayın milletvekilleri.
METİN
ÇELİK (Devamla) – Değerli arkadaşlar, bakın kendi ilimden bahsedeceğim size.
Kastamonu’da 1.070 tane köy var, 20 tane ilçe var. Kastamonu’da 2002 yılında
kaç tane acil ambulans vardı biliyor musunuz? Sadece 2. Şu anda kaç tane var
biliyor musunuz? 52 değerli milletvekilleri, 52. (AK PARTİ sıralarından
alkışlar) 2 nerede, 52 nerede?
ÖMER
FETHİ GÜRER (Niğde) – Milleti hasta etmişsiniz, bak, ona göre düşün.
METİN
ÇELİK (Devamla) - Gülmeyin, gülmeyin! Sağlık Bakanlığı sizdeydi.
MEHMET
PARSAK (Afyonkarahisar) – Onlar gülüyor da biz onlara gülüyoruz.
METİN
ÇELİK (Devamla) – Gülmeyin, gülmeyin! Sağlık Bakanlığını sizden aldık biz. 
MEHMET
PARSAK (Afyonkarahisar) – Onlar da gülüyorlar da biz ona gülüyoruz.
METİN
ÇELİK (Devamla) - Gülmeyin, gülmeyin!
Değerli
milletvekilleri, bakın, ulaşımda neredeydik? Türkiye örneğini zaten hepiniz
biliyorsunuz. 6 bin kilometre bölünmüş yol yapmıştı. Ne kadar sürede? Seksen
yılda 6 bin kilometre bölünmüş yol yapmışız. 
BAKİ
ŞİMŞEK (Mersin) – Ne kadar duble yol yaptınız? Bir de onu söyle!
METİN
ÇELİK (Devamla) - Sayın Cumhurbaşkanımız, o günkü Başbakanımız ne dedi? Sayın
Cumhurbaşkanımız, o günkü Başbakanımız “15 bin kilometre bölünmüş yol
yapacağız.” dediğinde hepiniz güldünüz, değil mi? 
SALİH
CORA (Trabzon) – “Hayal” dediniz.
METİN
ÇELİK (Devamla) – “Hayal” dediniz, “Hayal.” Çünkü “Olmaz.” dediniz. Bu milleti
“Olmaz.”lara alıştırmıştınız. 
MEHMET
PARSAK (Afyonkarahisar) – Ne kadar özelleştirme yaptı? Bir de onu söyleseniz.
Bir de özelleştirme rakamlarını söyleseniz.
METİN
ÇELİK (Devamla) - Değerli milletvekilleri, kusura bakmayın, sataşmak için
söylemiyorum bunları, bunlar gerçekler.
MEHMET
PARSAK (Afyonkarahisar) – Bir dış borç rakamlarını söyleseniz.
METİN
ÇELİK (Devamla) - Evet, bugün ne kadar yaptık değerli milletvekilleri? 18 bin
kilometre bölünmüş yol yaptık…
KAMİL
AYDIN (Erzurum) – Mayınlı mı, mayınsız mı?
METİN
ÇELİK (Devamla) - …on üç yılda 4 katına çıkarttık, 4 katına değerli
milletvekilleri. (AK PARTİ sıralarından alkışlar) 
Kastamonu’da
ne kadar vardı? Sadece 47 kilometre.
KEMAL
ZEYBEK (Samsun) – Yolu gösterdiniz kendinize, yolsuzluğu… 
METİN
ÇELİK (Devamla) – Sen hiç merak etme, ben daha oraya geleceğim.
47
kilometreden 300 kilometreye çıkardık, 300. (AK PARTİ sıralarından alkışlar)
Değerli
milletvekilleri, bundan rahatsız olmayın. Milletin memnun olduklarından zaten
siz rahatsız oluyorsunuz. 
MEHMET
PARSAK (Afyonkarahisar) – Yapılan yoldan Allah razı olsun da şu yolsuzluğu
anlatsanız hakikaten yani. 
METİN
ÇELİK (Devamla) - Başka ne yaptık? Bakın, IMF’ye 24 milyar dolar borcumuz
vardı, değil mi? Bir milletvekili arkadaşımız geldi, bunu küçümsedi, dedi ki:
“24 milyar doları ödemekle ne olmuş?” Değerli milletvekilleri, bakın, Merkez
Bankamızın rezervi sadece 25 milyar dolar. 
MEHMET
GÜNAL (Antalya) – Oraya girme, eridi gitti şimdi.
METİN
ÇELİK (Devamla) – Yani, Merkez Bankamızdaki rezerv IMF’ye olan borcumuza ancak
yetiyordu. 
Evet,
değerli milletvekilleri, bugün Türkiye ihracatını 30 milyar dolardan 5 katına
çıkardı, 150 milyar dolara çıkardı. Bunlar gerçekler. (AK PARTİ sıralarından
alkışlar)
KEMAL
ZEYBEK (Samsun) – İthalatı söyle, ithalatı!
OKAN
GAYTANCIOĞLU (Edirne) – İthalatı da söyle!
METİN
ÇELİK (Devamla) - Değerli milletvekilleri, fazlaca vaktim kalmadı. İşçilerin,
memurların, emeklilerin ücretlerinde reel anlamda çok ciddi iyileştirmeler
sağladık. Evet, bir başka konuşmamda bu iyileştirmelere tekrar değineceğim
inşallah.
Ben,
bu bütçenin, 2016 yılı bütçesinin milletimize, ülkemize hayırlar getirmesini
temenni ediyor, hepinizi sevgiyle saygıyla selamlıyorum. (AK PARTİ sıralarından
alkışlar) 
BAŞKAN
– Teşekkür ediyoruz Sayın Çelik.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel…
ÖZGÜR
ÖZEL (Manisa) – Sayın Başkan, değerli hatip konuşmasını yaparken…
YILMAZ
TUNÇ (Bartın) – Ya, icraattan rahatsız olma Özgür!
ÖZGÜR
ÖZEL (Manisa) – İcraattan rahatsız olan yok.
Değerli
hatip konuşmasını yaparken grubumuza sataşmada bulunmuş…
OSMAN
AŞKIN BAK (Rize) - Ne dedi?
ÖMER
ÜNAL (Konya) - Yol yaptık diye mi sataştı?
BAŞKAN
– Bir saniye sayın milletvekilleri…
Buyurun.
ÖZGÜR
ÖZEL (Manisa) – Değerli hatip konuşmasını yaparken sağlık hizmetlerinden
bahsedip, geçmişte alınan katılım payları, bugün alınan katılım payları
konusunda doğruyu söylemeyip grubumuza hitaben “Sizin döneminizde…” deyip bir…
BAŞKAN
– Sizin döneminizle mi mukayese etti?
OSMAN
AŞKIN BAK (Rize) – SSK’yı anlatmadı, ondan galiba, SSK’yı anlatmadı!
ÖZGÜR
ÖZEL (Manisa) – Hiç ilgisi yok. 
Cevap
hakkımızı kullanmak istiyorum.
OSMAN
AŞKIN BAK (Rize) – Savaş Ay’ın programını izlemediniz galiba! SSK hastanelerini
anlatmadı, SSK’yı kim batırdı anlatmadı!
BAŞKAN
- Sayın Özel, söz vereyim de tamam da böyle zorlamaya gerek yok. Siz deyin ki:
“Ya, ben iki dakika konuşmak istiyorum bir grup başkan vekili olarak.”
“Günün
son konuşmacısı” dedik, isterseniz son konuşmacı olarak Metin Bey kalsın, siz
yerinizden konuşun. Yani, sataşma değil de açıklama olarak söz vereyim ben
size.
ÖZGÜR
ÖZEL (Manisa) – Yok, kürsüden cevaplamamız lazım.
BAŞKAN
- Peki, buyurun, iki dakika veriyorum hadi bu saatte. (CHP sıralarından
alkışlar) 
MEHMET
HABİB SOLUK (Sivas) – Başkanım, o yolları en iyi ben bilirim, son konuşmacı
benim olmam lazım.
ÖZGÜR
ÖZEL (Manisa) – Bence hiçbir mahzuru yok.
V.- SATAŞMALARA İLİŞKİN KONUŞMALAR (Devam)
26.- Manisa Milletvekili Özgür Özel’in,
Kastamonu Milletvekili Metin Çelik’in 2016 Yılı Merkezi Yönetim Bütçe Kanunu
Tasarısı’nın 13’üncü maddesi üzerinde şahsı adına yaptığı konuşması sırasında
Cumhuriyet Halk Partisine sataşması nedeniyle konuşması
ÖZGÜR
ÖZEL (Manisa) – Şimdi, önemli olan, bütçe görüşmesi yapıyoruz, müzakereler ne
kadar uzarsa, bu, iktidar için gurur vesilesi olması lazım. “Bir maddede
konuşma yapılmasa mı?” diye bir şakayı bile alkışla karşılamak, aslında bütçe
gibi önemli bir müzakereyi işlevsizleştirmek anlamına gelir. Elbette, buraya
çıkan arkadaşlar iktidar partisi olma sorumluluğuyla görevlerini yapacaklar ama
gerçeklerden uzaklaşmamak lazım. 
Adalet
ve Kalkınma Partisi iktidara gelmeden önce, hastalardan emekliyse yüzde 10,
çalışırsa yüzde 20, raporluysa eğer yüzde sıfır katılım payı alınırdı, bunun
dışında herhangi bir ödeme yoktu. Bugün gelinen noktada 11 çeşit katılım payı
alınıyor ve bu yüzde 10-20 hâlâ var ama muayene ücreti devlet hastanesindeyse 5
lira, üniversitedeyse 12 lira. Yazılan reçete için, muayene reçeteyle
sonuçlandıysa 3 lira reçete parası...
SALİH
CORA (Trabzon) – Eczanelere gidebiliyorsunuz, isteyen istediği eczaneye
gidebiliyor. 
ÖZGÜR
ÖZEL (Devamla) - ...sosyal güvenlikten sorumlu sayın bakan burada, size yazılan
ilacın en ucuzu ödeniyor. Aradaki fark, hani diyoruz ya “Teyze, devlet bu ilacı
ödüyor.” diye, her yazılan kutu ilaç için ek 1 lira, özel hastane fark
ücreti...
OSMAN
AŞKIN BAK (Rize) – SSK’yı anlat SSK’yı, Özgür Bey, SSK’yı anlat!
ÖZGÜR
ÖZEL (Devamla) - ...tetkik fark ücreti, istisnai sağlık hizmeti fark ücreti...
OSMAN
AŞKIN BAK (Rize) – SSK’yı anlat, SSK’yı! 
ÖZGÜR
ÖZEL (Devamla) - ...muayeneye erken geldin fark ücreti, muayene için...
SALİH
CORA (Trabzon) – İlaç bedellerini yüzde 80 indirdik. 
ÖZGÜR
ÖZEL (Devamla) -...randevu almak için 4 lira telefonla ücret...
YILMAZ
TUNÇ (Bartın) – Telefon mu vardı ya!
ÖZGÜR
ÖZEL (Devamla) - ...istisnai sağlık hizmetlerinden yararlanma farkı, ayrıca bir
tetkik var, tetkiki öne çekmek için üniversite hastanesinde dahi dört ay
sonraya MR yazmış, “Cumartesi gel, 200 lira ver.” fark ücreti. 
OSMAN
AŞKIN BAK (Rize) – SSK’da kuyruk vardı, ilaç kuyruğu vardı, kapılarda kuyruk
vardı! 
(Mikrofon
otomatik cihaz tarafından kapatıldı) 
ÖZGÜR
ÖZEL (Devamla) – Sayın bakan burada, eskiden ağırlıklı ortalaması yüzde 12 olan
cepten harcamalar yüzde 45’e çıkmış durumda. 
SALİH
CORA (Trabzon) – İsteyen istediği eczaneye gidebiliyor.
BAŞKAN
– Bitmiştir Sayın Özel. 
ÖZGÜR
ÖZEL (Devamla) – Sizin eseriniz, övünebilirsiniz. (CHP sıralarından alkışlar) 
OSMAN
AŞKIN BAK (Rize) – SSK’yı da anlatsaydın Özgür Bey. SSK Genel Müdürlüğünü
anlatsaydın! 
HÜSNÜYE
ERDOĞAN (Konya) – Sayın Başkan... 
BAŞKAN
– Sayın Erdoğan siz niye söz istiyorsunuz?
Buyurun.

HÜSNÜYE
ERDOĞAN (Konya) – “Başörtülüler” diye bize sataştı, ben de bir cümle...
BAŞKAN
– Hayır, hayır Sayın Erdoğan o konu kapanmıştır, lütfen.
HÜSNÜYE
ERDOĞAN (Konya) – Lütfen, Sayın Başkan...
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu İdarelerine
Ait Toplam 208 Adet Denetim Raporunun Sunulduğuna İlişkin Sayıştay Başkanlığı
Tezkeresi (3/33), 2014 Yılı Dış Denetim Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/34), 2014 Yılı Mali
İstatistikleri Değerlendirme Raporunun Sunulduğuna İlişkin Sayıştay Başkanlığı
Tezkeresi (3/35), 2014 Yılı Faaliyet Genel Değerlendirme Raporunun Sunulduğuna
İlişkin Sayıştay Başkanlığı Tezkeresi (3/36), 6085 Sayılı Sayıştay Kanunu
Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay Kanunu
Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Sayın milletvekilleri, şimdi soru-cevap işlemi yapacağız. 
HÜSNÜYE
ERDOĞAN (Konya) – Sayın Başkan...
BAŞKAN
- Sisteme giren sayın milletvekillerine ben sırasıyla söz vereceğim. 
MEHMET
HABİB SOLUK (Sivas) – Sayın Başkan...
ÖZGÜR
ÖZEL (Manisa) – Sayın Başkan, yol, yol, yol, yol... “Yolu da bilirim yolsuzluğu
da.” demişti, son konuşmacı olacak.
BAŞKAN
- Sayın Erdoğan 1’inci sırayı aldınız. 
Buyurun.

MEHMET
ERDOĞAN (Muğla) – Teşekkür ediyorum Sayın Başkan.
Sayın
Bakan, bu sene hem köylüler hem de turizmciler çok ciddi bir sezonla, sıkıntılı
bir sezonla karşı karşıya. Köylülerin ve turizmcilerin ecrimisillerini
düşürecek misiniz, böyle bir çalışmanız var mı?
İkincisi:
Geçtiğimiz 2008-2009 yıllarında mali krize girip ödeme güçlüğüne giren sonradan
borcunu derdini ödeyen ancak yeniden iş kurmak istediğinde bankalardan kredi
alamayan -çok ciddi- esnaflar, sanatkârlar var. Bunlarla ilgili bir mali af
düşünüyor musunuz, sicil affı düşünüyor musunuz? 
Gene
şu anda Çek Yasası işlemez durumda, ticaret yapılamıyor, kimse alacaklarını
alamıyor. Bu iş yarın adaletle çözülemeyince başka yerlere gider. Bu Çek
Yasası’na yeniden bir düzen vermeyi düşünüyor musunuz?
Teşekkür
ediyorum. 
BAŞKAN
– Sayın Topal…
SERKAN
TOPAL (Hatay) – Teşekkür ediyorum Sayın Başkan. 
Sayın
Bakan, bildiğiniz gibi, Suriye savaşı nedeniyle başta Hatay olmak üzere bütün
sınır kapıları kapandı dolayısıyla oradaki halkımız şu anda mağdur, esnafımız
mağdur, çiftçimiz mağdur. Artık, turist de oraya gelemiyor şu süreçte. Bu
yüzden, bütün bunları göz önünde bulundurarak esnaf ve çiftçimizin vergi
ödemelerinin ve kredilerinin bu sıkıntılı süreçte en az bir yıl ertelenmesini
talep ediyorum. Siz Hükûmet olarak böyle bir uygulamayı düşünüyor musunuz?
Oradaki esnaf ve çiftçi adına talep ediyorum. 
Teşekkür
ediyorum. Saygılarımı sunuyorum. 
BAŞKAN
– Sayın Hürriyet…
FATMA
KAPLAN HÜRRİYET (Kocaeli) – Teşekkür ediyorum Sayın Başkan. 
Sayın
Bakan, İstanbul’un su ihtiyacı için Kocaeli Kandıra’nın 18 köyünü sular altında
bırakacak Sungurlu Barajı nedeniyle yerinden yurdundan edilecek köylülerimize
barınma hakları için yeni bir yer gösterecek misiniz? Baraj alanında şimdiden
rantçılar devrededir. Arazileri ucuza kapatmaya çalışan rantçılarla ilgili bir
inceleme başlatacak mısınız?
Bir
de asrın felaketi Gölcük depreminden bu yana, Kocaeli’de 150 bini aşkın yeni
konut inşa edilmiştir ama zorunlu olan DASK poliçelerinde aynı oranda artış
olmaması sizce anormal değil midir? Elektrik, su abonelik işlemleri DASK
olmadan yapılamazken 200 bine yakın DASK’sız binayı nasıl açıklayacaksınız?
BAŞKAN
– Sayın Tanal…
MAHMUT
TANAL (İstanbul) – Teşekkür ederim Sayın Başkan. 
Sayın
Bakan, Maliye Bakanlığında gider bölümü için kurum içinde uzmanlık sınavı
açmayı düşünüyor musunuz? Eğer açılacak ise ne zaman açılacak?
Soru
iki: 1 kilometre otobanın ortalama maliyeti ne kadardır?
Soru
üç: Kayyum tarafından el konulan şirketler, televizyonlar, gazetelerin kayyum
atandığı tarih itibarıyla Maliyeye vergi borçları var mıdır?
Soru
4) Düzce Belediyesine oradaki atıklar için Avrupa Birliği fonundan ve merkezî
idare tarafından ne kadar para gönderildi? Bu paraların ne kadarı harcandı?
Soru
5) 657 sayılı Devlet Memurları Kanunu’nun 59’uncu maddesi uyarınca istisnai
memurluğa 2002 tarihinden bugüne kadar kaç kişi alındı? 
Teşekkür
ederim.
BAŞKAN
– Sayın Demir…
NURETTİN
DEMİR (Muğla) – Teşekkür ederim Sayın Başkan.
Üniversite
asistanları mutsuz, umutsuz ve karamsar. Sayın Bakan, üniversitelerimiz gerek
eğitim gerek akademik yayın açısından sizin on üç yıllık döneminizde epey
gerilere düştü. Yayında İran bile bizim önümüzde. Akademik yaşamımızın geleceği
olan asistanlar yani 50/D, ÖYP ve diğerleri, iktidarınız tarafından akvaryumun
çöpçü balıkları gibi yani akademik yaşamın taşeronları olarak görülüyor.
Üniversitemizin ve akademik yaşamımızın geleceği olan başta 50/D’liler olmak
üzere, sizin Bakanlık döneminizde geleceklerine umutla bakabilecekler mi? 4/A
ve 4/C kadroları verilecek mi?
İkinci
sorum: Kastamonu Tıp Fakültesi dokuz yıldır Hacettepede. Kastamonu
milletvekilleri acaba ilgilenip de tıp fakültesini taşıyacaklar mı? Para mı
bulamıyorlar acaba veya para mı vermiyorsunuz Sayın Bakan?
BAŞKAN
– Teşekkür ediyorum.
Şimdi,
soruları cevaplandırmak üzere sözü Sayın Bakana veriyorum.
MUSA
ÇAM (İzmir) – Sayın Başkan, iki üç arkadaşımız sorabilirdi yani.
BAŞKAN
– Süre kalırsa vereceğim çünkü süre kalmadı.
Buyurun
Sayın Bakan.
MALİYE
BAKANI NACİ AĞBAL (Bayburt) – Sayın Başkanım, teşekkür ediyorum. 
Sayın
Erdoğan turizm sektörü ve tarım sektöründe vatandaşlarımızın karşılaştıkları
problemlere ilişkin olarak yapabileceklerimizle ilgili bir soru sordular.
Bilindiği üzere, Sayın Başbakanımız turizm sektörüyle ilgili olarak kapsamlı
bir paketi yakın geçmişte açıkladı. O paket içerisinde, turizm işletmelerinin
karşılaştıkları finansal güçlüklerin kolaylaştırılması, kamu idarelerine,
özellikle Maliye idaresine ödedikleri kiraların ve ecrimisil bedellerinin üç
yıl süreyle taksitlendirilmesine ilişkin kapsamlı bir düzenleme yaptılar. 
Yine,
çiftçilerimizle ilgili olmak üzere de bizim, biliyorsunuz, tarım arazilerinin
çiftçilere uygun koşullarla satılmasına ilişkin bir düzenlememiz oldu, 258 bin
çiftçimiz de bu düzenlemeden yararlandı. Her zaman biz çiftçimizin yanında
olduk. Bakın, 2016 yılında çiftçilerimize doğrudan doğruya 15,4 milyar lira
tarımsal destek ödemesi yapacağız. Yine, yemde ve gübrede katma değer vergisi
oranını düşürdük. Bu yolla, çiftçilerimize 2,4 milyar lira ilave kaynak
sağlıyoruz. Bunları da özellikle söylemek isterim.
Herhangi
bir şekilde, şu anda mali afla ilgili bir düzenleme hazırlığımız olmadığını
önceden de zaten söylemiştim.
Sayın
Topal esnaf ve çiftçi borçlarına ilişkin olarak bir soru sordular, o konuda
gerekli açıklamayı biraz önce yaptım ama özellikle, biliyorsunuz, hem seçim
beyannamemizde hem de Hükûmet programında…
SERKAN
TOPAL (Hatay) – Hatay’la ilgili…
MALİYE
BAKANI NACİ AĞBAL (Bayburt) – Hatay’daki konuları detaylı olarak bilmiyorum,
araştıracağım, uygun görürseniz, o konuda bilgi vereceğim. 
Özellikle,
esnafımızın ihtiyaç duyduğu finansmana daha kolay erişmesi, vergi yüklerinin
azaltılması kapsamında önemli düzenlemeler yaptık yakın zamanda hem seçim
beyannamemizde hem de Hükûmet programımızda bunlara yer vermiştik.
Biliyorsunuz, emekli esnafımız üzerindeki sosyal güvenlik destek primi
kesintilerini tamamen kaldırdık. Yine, esnafımıza 30 bin liraya kadar faizsiz
destek verme imkânı getirdik. Biliyorsunuz, Türkiye’de yaklaşık 750 bin
civarında basit usul mükellefimiz var, basit usulle vergilendirilen esnafımız
var, onların 8 bin liraya kadar olan kazançlarından vergi almayacağız.
Yine,
genç esnaflarımız için, genç müteşebbislerimiz için yeni bir düzenleme getirdik
ve ilk defa mükellef olan gençlerimize üç yıl süreyle, yıllık 75 bin liraya
kadar olan kazançlarından vergi almayacağımızı söyledik. 
Yine,
özellikle, küçük illerimizde faaliyet gösteren esnaflarımız başta olmak üzere,
52 ilimizde, 10’dan daha az işçi çalıştıran işletmelerimizde 6 puan indirimini
getirdik. Böylelikle, yaklaşık 200 bin civarında esnafımız bu düzenlemeden
yararlandı. Dolayısıyla, AK PARTİ hükûmetleri esnafın da çiftçinin de çalışanın
da emeklinin de vatandaşın da her zaman yanında olmuştur, yanında olmaya devam
edeceğiz.
Sayın
Hürriyet, bu baraj inşaatıyla ilgili bir soru sordunuz ama detaylara vâkıf
değilim. Bir baraj inşaatı nedeniyle eğer kamulaştırma yapılacaksa mutlak
surette vatandaşın hak ettiği kamulaştırma bedellerinin ödenmesi asıldır.
Zaten, böyle bir çalışmayı -ilgili bakanlık- eğer Devlet Su İşleri Genel
Müdürlüğü yapıyorsa o kapsamda bir yürüyen çalışma vardır ama uygun görürseniz,
Devlet Su İşleri Genel Müdürlüğünden arkadaşlarımız bilgi alsınlar, biz sizinle
bu bilgileri paylaşalım.
FATMA
KAPLAN HÜRRİYET (Kocaeli) – DASK’la ilgili…
MALİYE
BAKANI NACİ AĞBAL (Bayburt) – Bu, DASK’la ilgili de inanın şu anda bilgim yok.
Bunu da araştıralım -Kocaeli’de- Hazine Müsteşarlığından da onu soralım, o
bilgileri de alalım. 
Sayın
Tanal, Maliye Bakanlığı gider bölümünde çalışan arkadaşlarla ilgili bir konuyu
gündeme getirdiler. Gelir bölümüyle ilgili de böyle bir konu var. Tabii, daha
önce gelir bölümündeki arkadaşlarımız için 3 defa sınav yapıldı, gider
bölümündeki arkadaşlar için de 1 defa sınav yapıldı ama ben biliyorum ki
özellikle genç arkadaşlarımızdan bu yönde bir talep var. 
Sayın
Vekilim, diğer konularda elimizde bilgi yok. 
ÖZGÜR
ÖZEL (Manisa) – Sayın Bakan, artık bir söz verin ya şu sınav için. Hani tahta
oturdunuz, bir söz verin artık ya!
MALİYE
BAKANI NACİ AĞBAL (Bayburt) – Sayın Tanal’ın sorduğu diğer konularla ilgili
olmak üzere de…
Arkadaşlar,
bu çalışan arkadaşlar bizim arkadaşlarımızdır, hepsini seviyoruz, canla başla
çalışıyorlar, gayret ediyorlar, emek veriyorlar ve devlete, millete hizmet
ediyorlar. Biz o konuda arkadaşlarımızın durumlarını biliyoruz.
ÖZGÜR
ÖZEL (Manisa) – Bir sınav sözü verin, bir sınav sözü.
MAHMUT
TANAL (İstanbul) – Sayın Bakanım, sevmeyin, sınav açın, ekonomik durumlarını
düzeltin, ödeneklerini düzgün verin, sevmeniz böyle olsun dostum.
ÖZGÜR
ÖZEL (Manisa) – Açın bir sınav, hadi bu bütçede bir tane iş yapın ya, bir
güzellik yapın.
MALİYE
BAKANI NACİ AĞBAL (Bayburt) – Değerli arkadaşlar, Sayın Tanal’ın sorduğu diğer
konularla ilgili olmak üzere de yazılı olarak cevap vereceğim.
Teşekkür
ediyorum. (AK PARTİ sıralarından alkışlar)
BAŞKAN
– Sayın Erdem ve Sayın Çam; kısa kısa olmak üzere sorularınızı alabiliriz.
Sayın
Erdem… Yok.
Sayın
Çam…
MUSA
ÇAM (İzmir) – Teşekkür ederim.
Sayın
Bakan, 2/B arazilerinden elde edilen gelir ne kadardır? Ama, biliyoruz ki
birçok vatandaşımız, köylümüz, 2/B arazilerindeki tespit edilen değer
yüksekliğinden dolayı başvuru yapamadılar. Önümüzdeki günlerde tekrar değer
saptamasıyla ilgili bir değerlendirme var mı?
İkincisi
de…
BAŞKAN
– Tamam, yeterli, Sayın Çam.
Buyurun
Sayın Bakan.
MALİYE
BAKANI NACİ AĞBAL (Bayburt) – Sayın Çam’a teşekkür ediyorum. 
2/B
arazileri kapsamında yaklaşık 500 bin kadar taşınmaz sattık. Az bir miktar hak
sahibi bu başvuruları yapmadı ama zaman zaman bu tür talepler geliyor, aynı
talep tarım arazilerinin satışı bakımından da geliyor. Biz, Bakanlık olarak
gelen bu talepleri değerlendireceğiz. Ben daha önce de açıklama yaptım, tarım
arazileriyle ilgili yaklaşık 258 bin vatandaşımız başvurdu ama 150 bin
vatandaşımızın daha başvurabileceğini düşünüyoruz. Dolayısıyla, aynı kapsamda,
2/B arazileriyle ilgili de bu kapsamda bir çalışmayı yaparız.
Teşekkür
ederim.
BAŞKAN
– Teşekkürler Sayın Bakan.
Soru-cevap
işlemi bitmiştir. 
Yalnız,
Sayın Soluk’a söz vereceğim demiştim bir dakikalık ve kısa bir şey, yol konusu
olunca…
MEHMET
GÜNAL (Antalya) – Ama, o uzar gider Başkanım.
BAŞKAN
– Buyurun, bir dakika.
IV.- AÇIKLAMALAR (Devam)
22.- Sivas Milletvekili Mehmet Habib
Soluk’un, büyük ve zor bir coğrafyaya sahip olduğumuza ve kara yollarının
durumunun çok iyi olduğuna ilişkin açıklaması
MEHMET
HABİB SOLUK (Sivas) – Sayın Başkan, değerli milletvekili arkadaşlar; çok
teşekkür ediyorum.
Buradaki
havadan rahatsız olduğumu rahatlıkla ifade edebiliyorum; kullanılan terimlerden
dolayı, birbirimize hitabet tarzımızdan dolayı. Ancak, bir şeyden dolayı son
derece de mutluyum. Buradaki gerginlik dışarıya kesinlikle çıkmıyor, bu da
insanı gerçekten mutlu ediyor.
Bunu
ifade ettikten sonra, gerçekten büyük bir coğrafyaya sahibiz, zor bir
coğrafyaya sahibiz. Sayın milletvekilimizin de ifade ettiği gibi yollarımız
yoktu. Tekerin döndüğü yere yol demiştik ama o tekerin döndüğü yerlerde, şimdi,
zengin ülkelerde, lüks içerisinde araç kullanılan ülkelerde olduğu gibi, biz de
artık araçlarımızı zevkle kullanabiliyoruz. 
Bir
şeyi ifade etmek istiyorum…
(Mikrofon
otomatik cihaz tarafından kapatıldı) 
MEHMET
HABİB SOLUK (Sivas) – 1 milyar 650 milyon…
BAŞKAN – Teşekkür ediyorum.
Sayın
Erdoğan’a da bir dakika verelim, bu gecenin hayrına. 
Sayın
Erdoğan...
MEHMET
HABİB SOLUK (Sivas) – Sayın milletvekilleri, hakikaten, Türkiye’de... (AK
PARTİ, CHP ve MHP sıralarından alkışlar)
BAŞKAN
– Millet sizi anladı, teşekkür ediyoruz Sayın Soluk.
MEHMET
HABİB SOLUK (Sivas) – Gerçekten, tekerin döndüğü yerler... Vatandaşın
cebindeki... (Gürültüler)
BAŞKAN
– Teşekkür ediyoruz Sayın Soluk, tutanaklara geçmiştir.
VI.- OTURUM BAŞKANLARININ KONUŞMALARI
(Devam)
4.- Oturum Başkanı TBMM Başkan Vekili Ahmet
Aydın’ın, Adıyaman’ın Gerger ilçesine bağlı Yeşilyurt köyündeki bor madeninde
gerçekleşen patlamada hayatını kaybeden Hacı Demirel’e Allah’tan rahmet, yaralı
Kadir Aslan’a acil şifalar dilediğine, 8 Mart Dünya Kadınlar Günü’nü
kutladığına, bütçenin millete ve Hükûmete hayırlar getirmesini temenni ettiğine
ve Meclisin bütün çalışanları ile televizyon aracılığıyla görüşmeleri takip
eden tüm vatandaşlara teşekkür ettiğine ilişkin konuşması
BAŞKAN
– Sayın milletvekilleri, tabii ki bütçedeki son kürsü nöbetim olduğu için
birkaç hususu ifade etmek istiyorum.
Öncelikle,
tabii, bugün Adıyaman ilimizin Gerger ilçesine bağlı Yeşilyurt köyündeki bor
madeninde gerçekleşen patlamada hayatını kaybeden özel güvenlik görevlisi Hacı
Demirel kardeşimize Allah’tan rahmet diliyorum, yakınlarına başsağlığı
diliyorum. Yine, yaralı olan Kadir Aslan kardeşimize de Allah’tan acil şifalar
diliyorum. 
Yine,
yarın 8 Mart Dünya Kadınlar Günü. 8 Mart Dünya Kadınlar Günü’nün tüm dünyada ve
ülkemizde kadınların eşitlik, kalkınma ve daha huzurlu bir hayat özlemlerini ve
isteklerini dile getirdikleri birlik ve beraberlik günü olarak kutlanmasını
diler, bu vesileyle tüm kadınlara sağlık, mutluluk ve başarı temenni ediyorum.
Peygamber
Efendimiz (SAV) Veda Hutbesi’nde şöyle buyuruyor: “Ey insanlar! Kadınların
haklarını gözetmenizi ve bu hususta Allah’tan korkmanızı tavsiye ederim.
Kadınlar size Allah’ın bir emanetidir, onları koruyup kollayınız.” şeklinde
buyurmaktadır. Dolayısıyla, toplum olarak bu emanete saygı duymak, onların
haklarını gözetmek her bireyin özen göstermesi gereken bir sorumluluktur. 
Bu
duygu ve düşüncelerle tüm kadınların gününü kutluyorum. Sadece bir gün değil,
her daim buna riayet etmemiz gerektiğini ifade etmek istiyorum ve teşekkür
ediyorum.
Yine,
sayın milletvekilleri, evet, bütçenin son kürsü nöbeti olduğu için ben,
şimdiden bu bütçenin milletimize ve Hükûmetimize hayırlar getirmesini temenni
ediyorum. Bu vesileyle bugüne kadar yoğun mesai harcadığımız birleşimleri
yöneten Türkiye Büyük Millet Meclisi Başkan, başkan vekilleri ve kâtip
üyelerine, parti gruplarımızın, tüm grupların başkan vekillerine, Plan ve Bütçe
Komisyonu Başkan ve üyeleri başta olmak üzere tüm milletvekillerine ve
ailelerine, Hükûmet üyelerine katkıları ve katılımları için teşekkür ediyorum.
(AK PARTİ sıralarından alkışlar) 
Ayrıca,
çalışmalarımıza yasama, idari ve teknik hizmetleriyle destek veren idari
teşkilatımızın Genel Sekreteri ve yöneticilerine, Divanda yakın destek sağlayan
Kanunlar ve Kararlar Başkanlığı idareci ve yasama uzmanlarına, bir hafta
aralıksız çalışmasıyla bütçe metinlerini basan Basımevine, Komisyon aşamasında
yoğun emek sarf eden Bütçe Başkanlığımızın çalışanlarına, sözlerimizi kayda
geçiren stenograflara, Genel Kuruldaki teknik sistemi çalıştıran işletme birimi
teknik personeline, sürekli hareket hâlinde, taleplerimize yetişen kavaslara,
bire bir çalıştığımız danışman ve sekreterlerimize, tüm partilerin grup
çalışanlarına, görüşmelerimizi yansıtan Türkiye Büyük Millet Meclisi
Televizyonu çalışanlarına, sağlık çalışanlarına, güvenlik hizmetlerini
özveriyle yerine getiren koruma personeline, hazırladıkları güzel yemekleriyle
lokanta çalışanlarımıza, yoğunluğumuzu alan çay ve kahveleriyle çay ocakçı ve
garsonlara, ulaşımımızı sağlayan şoförlere, temizlik hizmetlerini veren
personele, çalışmalarımızı kamuoyuyla paylaşan tüm Parlamento muhabirlerine, velhasıl
Meclisimizin bütün çalışanlarına ve televizyon aracılığıyla bizleri takip eden
tüm vatandaşlarımıza teşekkür ediyorum, saygılar sunuyorum. (AK PARTİ, CHP ve
MHP sıralarından alkışlar) 
Evet,
kapatmadan önce, daha doğrusu oylamasını yapmadan önce son sözü Hüsnüye
Erdoğan’a verecektik Kadınlar Günü münasebetiyle, az önce verdik, geri kapandı.

Sayın
Erdoğan, buyurun. 
Size
de bir dakikalık süre veriyorum. 
IV.- AÇIKLAMALAR (Devam)
23.- Konya Milletvekili Hüsnüye Erdoğan’ın,
başörtülü ve başörtüsüz milletvekili ayrımı yapılmasını istemediğine ilişkin
açıklaması
HÜSNÜYE
ERDOĞAN (Konya) – Sayın Başkan, değerli milletvekilleri; teşekkür ediyorum. 
Saat
on ikiyi iki geçiyor yani 00.02, gerçekten, Kadınlar Günü’nde konuşuyorum.
Millî iradenin tecelli ettiği bu çatı altında bugünleri gösteren Rabb’ime
hamdüsenalar ediyorum. Yalnız, sitemim, buradaki bize “başörtülü” “başörtüsüz”
diye ayrım yapan vekillere…
ÖZGÜR
ÖZEL (Manisa) – Yapma artık sitem, yapma sitem.
MEHMET
GÜNAL (Antalya) – Aferin Ramazan sana, aferin.
HÜSNÜYE
ERDOĞAN (Konya) – Artık, biz bu ayrımı gerçekten istemiyoruz. Başı örtülü, başı
açık her türlü kadının temsilcisi olarak buradayız elhamdülillah ve onları en
iyi şekilde savunmaya, ileriki günlere, istikbalimize taşımaya Allah için söz
veriyoruz. 
Teşekkür
ediyorum Sayın Başkanım. (AK PARTİ sıralarından “Bravo” sesleri, alkışlar) 
BAŞKAN
– Teşekkür ediyoruz. 
MEHMET
GÜNAL (Antalya) – Sayın Başkan…
BAŞKAN
– Sayın Günal…
MEHMET
GÜNAL (Antalya) – Müsaadenizle, böyle parmak sallayarak, sayın hatip bizim
söylediğimiz…
ÖZGÜR
ÖZEL (Manisa) – Sayın Başkan…
ÖMER
FETHİ GÜRER (Niğde) – Sayın Başkan… Sayın Başkan…
BAŞKAN
– Bir saniye sayın milletvekilleri, bir saniye, Sayın Günal’a söz verdim.
24.- Antalya Milletvekili Mehmet Günal’ın,
Konya Milletvekili Hüsnüye Erdoğan’ın yaptığı açıklamasındaki bazı ifadelerine
ilişkin açıklaması
MEHMET
GÜNAL (Antalya) – Sayın Başkan, şimdi, sizi çok iyi anlıyoruz, kapanırken ama…
Ben Sayın Ramazan Coşkun’u ve arkadaşların bu tavrını anlamadım. Gece gece…
YILMAZ
TUNÇ (Bartın) – Ramazan “Coşkun” yok burada.
BAŞKAN
– Coşkun değil ki…
MEHMET
GÜNAL (Antalya) – Buradan da söyleyebilirim, kürsüye çıkmama gerek yok, hepsini
arkadaşlar not alır. 
BAŞKAN
– Buyurun, buyurun.
MEHMET
GÜNAL (Antalya) – Böyle bir şeyin söylenilmesi hiç yakışıklı değil, hem de
Dünya Kadınlar Günü mesajı verirken, arkadaşımızın söylediğini çarpıtarak,
Milliyetçi Hareket Partisinin o konuda…
BAŞKAN
– Her türlü ayrıma herkes karşıdır.
MEHMET
GÜNAL (Antalya) – …Adalet ve Kalkınma Partisine destek verdiğini siz çok iyi
biliyorsunuz.
BAŞKAN
– Evet, her türlü ayrıma hepimiz, tüm milletvekilleri karşıdır.
MEHMET
GÜNAL (Antalya) – Çünkü buradaydınız, “başörtülü” “başörtüsüz” diye bir ayrım
olmaz. Bütün kadınların haklarını korumak zorundayız. Bunun üzerinde en fazla hassasiyet
gösteren bir partiye böyle yapılmasını...
BAŞKAN
– Teşekkür ediyorum Sayın Günal.
MEHMET
GÜNAL (Antalya) – …Sayın Ramazan Coşkun’un gelerek bu konuşmayı araya sokmasını
gecenin bu saatinde kınıyorum.
BAŞKAN
– Ramazan Coşkun değil, Ramazan Can. (AK Parti sıralarından gürültüler)
MEHMET
GÜNAL (Antalya) – Ben gayet iyi söyledim size… 
Burada,
bakın, siyaset yapmak isterseniz biz onu yaparız. 
BAŞKAN
– Teşekkür ediyoruz. Yo, yo, siyaset yapmıyoruz. 
Her
türlü ayrıma karşı olduğumuzu hepimiz ifade ediyoruz. 
MEHMET
GÜNAL (Antalya) – Biz onu yaparız ama yazıktır, günahtır. Yani, en çok desteği
veren bir partiyi… Arkadaşımız söylediğiyle “Onların sömürülmesine izin
vermeyin.” dedi yani hâlâ anlamamışsınız. 
BAŞKAN
– Sayın milletvekilleri… Sayın milletvekilleri…
MELİKE
BASMACI (Denizli) – Sayın Başkanım…
BAŞKAN
– Efendim? 
MELİKE
BASMACI (Denizli) – Sayın Başkanım, tutanağa geçmesi açısından ben de söz
istiyorum. 
BAŞKAN
– Buyurun, söyleyin. 
MELİKE
BASMACI (Denizli) – Şunu unutmamak lazım ki eğer kadınlar bugün burada,
Mecliste özgürce konuşabiliyorsa, sokağa çıkabiliyorsa bunu Mustafa Kemal
Atatürk’e borçludur. (CHP sıralarından “Bravo” sesleri, alkışlar) 
BAŞKAN
– Teşekkür ediyoruz. 
III.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- 2016 Yılı Merkezi Yönetim Bütçe Kanunu
Tasarısı (1/529) ile Plan ve Bütçe Komisyonu Raporu (S.Sayısı: 118) (Devam)
2.- 2014 Yılı Merkezi Yönetim Kesin Hesap
Kanunu Tasarısı (1/297), 2014 Yılı Merkezi Yönetim Kesin Hesap Kanunu
Tasarısına İlişkin Olarak Hazırlanan 2014 Yılı Genel Uygunluk Bildiriminin
Sunulduğuna İlişkin Sayıştay Başkanlığı Tezkeresi (3/32), Merkezi Yönetim
Kapsamındaki Kamu İdarelerine, Sosyal Güvenlik Kurumlarına ve Diğer Kamu
İdarelerine Ait Toplam 208 Adet Denetim Raporunun Sunulduğuna İlişkin Sayıştay
Başkanlığı Tezkeresi (3/33), 2014 Yılı Dış Denetim Genel Değerlendirme
Raporunun Sunulduğuna İlişkin Sayıştay Başkanlığı Tezkeresi (3/34), 2014 Yılı
Mali İstatistikleri Değerlendirme Raporunun Sunulduğuna İlişkin Sayıştay
Başkanlığı Tezkeresi (3/35), 2014 Yılı Faaliyet Genel Değerlendirme Raporunun
Sunulduğuna İlişkin Sayıştay Başkanlığı Tezkeresi (3/36), 6085 Sayılı Sayıştay
Kanunu Uyarınca Hazırlanan Kalkınma Ajansları 2012 Yılı Genel Denetim Raporunun
Sunulduğuna İlişkin Sayıştay Başkanlığı Tezkeresi (3/28), 6085 Sayılı Sayıştay
Kanunu Uyarınca Hazırlanan 2013 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/31), 6085 Sayılı Sayıştay
Kanunu Uyarınca Hazırlanan 2014 Yılı Kalkınma Ajansları Genel Denetim Raporunun
Sunulduğuna İlişkin Sayıştay Başkanlığı Tezkeresi (3/37) ile Plan ve Bütçe
Komisyonu Raporu (S.Sayısı: 119) (Devam)
BAŞKAN
– Evet, Sayın milletvekilleri, 13’üncü maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
Böylece
programa göre, 2016 Yılı Merkezi Yönetim Bütçe Kanunu Tasarısı’nın oylanmamış
maddeleri ile 2014 Yılı Merkezi Yönetim Kesin Hesap Kanunu Tasarısı’nın
maddelerinin görüşmelerini ve oylamalarını yapmak için 8 Mart 2016 Salı günü
saat 11.00’de toplanmak üzere birleşimi kapatıyorum. 
Hayırlı
geceler diliyorum. 
Kapanma Saati: 00.06




(x) 118 ve 119 S. Sayılı Basmayazılar ve
Ödenek Cetvelleri 26.02.2016 tarihli 45’inci Birleşim Tutanağı’na eklidir.


(X) Bu bölümde hatip tarafından Türkçe
olmayan kelimeler ifade edildi. 


(X) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe
olmayan kelimeler ifade edildi.


(x) Bu bölümde hatip tarafından Türkçe olmayan kelimeler
ifade edildi.


(x) Bu bölümde hatip tarafından Türkçe
olmayan kelimeler ifade edildi.




