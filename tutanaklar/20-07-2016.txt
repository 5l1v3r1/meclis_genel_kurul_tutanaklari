



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 116’ncı
Birleşim
 20
Temmuz 2016 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Bursa Milletvekili Erkan Aydın’ın,
Kıbrıs Barış Harekâtı’nın 42’nci yıl dönümüne ilişkin gündem dışı konuşması
2.- Erzurum Milletvekili Orhan Deligöz’ün,
15 Temmuz darbe girişimi, amaçları ve sonuçlarına ilişkin gündem dışı konuşması
3.- Afyonkarahisar Milletvekili Mehmet
Parsak’ın, 15 Temmuz darbe girişimine ilişkin gündem dışı konuşması

IV.- AÇIKLAMALAR
1.- İstanbul Milletvekili Sibel Özdemir’in,
Türk Silahlı Kuvvetleri içindeki bir cuntanın ve iş birlikçilerinin parlamenter
demokrasiye yönelik darbe girişimini ve Türkiye Büyük Millet Meclisine yönelik
saldırıyı lanetlediğine ilişkin açıklaması
2.- Şanlıurfa Milletvekili Kemalettin
Yılmaztekin’in, 15 Temmuz darbe girişimiyle ilgili düşüncelerine ilişkin şiirli
açıklaması
3.- Bartın Milletvekili Yılmaz Tunç’un,
ABD’nin çok fazla vakit geçirmeden Türkiye’nin düşmanıyla hareket etmediğini
göstermesi gerektiğine ilişkin açıklaması
4.- İzmir Milletvekili Atila Sertel’in,
darbe girişimini nefretle kınadığına, Türkiye’nin hızla normal yaşama girmesi
gerektiğine ve TRT’nin altı yıl sonra Cumhuriyet Halk Partisi Genel Başkanı
Kemal Kılıçdaroğlu’na mikrofon uzattığına ilişkin açıklaması
5.- Denizli Milletvekili Cahit Özkan’ın, 15
Temmuz tarihinin millî irade ve demokrasi bayramı olarak kutlanacağına ve millî
iradenin kayıtsız şartsız hâkimiyetine dayanan yeni anayasayı hayata geçirmek
gerektiğine ilişkin açıklaması
6.- İstanbul Milletvekili Hurşit
Yıldırım’ın, 15 Temmuz gecesi yaşanan darbe girişiminin detayları öğrenildikçe
Türkiye’nin ne kadar büyük bir tehlike atlattığının daha net ortaya çıktığına
ilişkin açıklaması
7.- Mersin Milletvekili Hüseyin Çamak’ın,
ülkemize geçmiş olsun, şehitlere Allah’tan rahmet, yaralılara acil şifalar
dileğinde bulunduğuna ve Meclisin görevinin acil olarak demokratik parlamenter
sistemin güçlendirilmesi olması gerektiğine ilişkin açıklaması
8.- Ankara Milletvekili Şenal Sarıhan’ın,
darbelerden sonra sürdürülen yargılamalarda soruşturma aşamasından başlayarak
adil davranmanın önemli olduğuna ilişkin açıklaması
9.- Ankara Milletvekili Nihat Yeşil’in, 15
Temmuzda yapılan darbeyi lanetle kınadığına, demokrasiyi savunurken demokratik
bazı hakları gasbetmek gibi bir anlayış olmaması gerektiğine ve Türkiye’den
WikiLeaks’e erişimin engellendiğine ilişkin açıklaması
10.- İstanbul Milletvekili Osman Boyraz’ın,
15 Temmuz darbe girişimiyle ilgili düşüncelerine ilişkin şiirli açıklaması
11.- Balıkesir Milletvekili Ahmet Akın’ın,
darbe girişimi sırasında şehit olan askerlere, polislere ve hayatını kaybeden
vatandaşlara Allah’tan rahmet, yaralılara acil şifalar dilediğine ve Kıbrıs
Barış Harekâtı’nın 42’nci yıl dönümüne ilişkin açıklaması
12.- Afyonkarahisar Milletvekili Ali
Özkaya’nın, alçak FETÖ darbesi nedeniyle şehit olan bütün vatandaşlara,
polislere Allah’tan rahmet dilediğine ve bu hain terör örgütünün mutlak surette,
en ağır şekilde cezalandırılması gerektiğine ilişkin açıklaması
13.- Artvin Milletvekili Uğur
Bayraktutan’ın, 15 Temmuz darbe girişimini şiddetle telin ettiğine, Hopa’da 9
tane gencin hiçbir alakaları olmadığı hâlde darbeye teşebbüsten, anayasal düzeni
değiştirmekten dolayı göz altına alındıklarına ilişkin açıklaması
14.- Sakarya Milletvekili Ali İhsan
Yavuz’un, 15 Temmuzda ölüm pahasına meydanlara hücum eden milleti saygıyla ve
hürmetle selamladığına ve milletin Meclisi dâhil her yeri bombalayanları lanetlediğine
ilişkin açıklaması
15.- Mersin Milletvekili Yılmaz Tezcan’ın,
darbe girişimine destek olanları lanetlediğine, darbe girişiminde şehit olan
vatandaşlara, polise ve millî olan askerlere Allah’tan rahmet, yaralılara
şifalar dilediğine ilişkin açıklaması
16.- Manisa Milletvekili Erkan Akçay’ın,
darbecilerden ve destekçilerinden en kısa zamanda ve en iyi şekilde hesap
sorulması gerektiğine, iki günde yaklaşık 50 bin kamu personelinin görevden
uzaklaştırılmasına ve bu konuda kamuoyuna aydınlatıcı açıklamaların yapılmasında
fayda olduğuna ve darbe girişimi sonrasında yeni bir fiilî durum yaratma
gayretlerine karşı olduklarına ilişkin açıklaması
17.- Ankara Milletvekili Levent Gök’ün,
Kıbrıs Barış Harekâtı’nın 42’nci yıl dönümüne, darbe girişiminin önlenmesinin
demokrasi adına büyük bir kazanç olduğuna ama bundan sonra atılacak adımların
da en az darbenin önlenmesi kadar önem taşıdığına ve Türkiye’nin çok soğukkanlı
olunması gereken bir dönem içerisinde olduğuna ilişkin açıklaması
18.- Amasya Milletvekili Mehmet Naci
Bostancı’nın, darbecilerin millet iradesine el koymak için kullandıkları
terörist yöntemlerin, kendi zayıflıklarının, korkularının ve endişelerinin
birer kanıtı olduğuna, darbecilerin mevcut hukuk düzeni içerisinde hak
ettikleri cezaları alacağına ve bu darbenin arka planında yer alan her türlü
yapılanmaya karşı devletin en aktif şekilde işlemleri yürütmesinin aklın gereği
olduğuna ilişkin açıklaması
19.- Diyarbakır Milletvekili Çağlar
Demirel’in, 15 Temmuzda gerçekleştirilen darbeyi bir kez daha kınadığına, bu
darbe sonucunda yaşamını yitirenlere Allah’tan rahmet, yaralılara acil şifalar
dilediğine, çıkış yolunun demokrasi ve özgürlüklerin yeniden inşasından
geçtiğine, 20 Temmuz Suruç katliamının 1’inci yıl dönümüne, Nusaybin’de
milletvekillerine ve bir kadın grubuna yapılan darp girişimiyle ilgili açıklama
beklediklerine ve sendikalar ile odaların Parlamentoyu ziyareti sırasında
Ankara Milletvekili Sırrı Süreyya Önder’e yönelik tutuma ilişkin açıklaması
20.- Manisa Milletvekili Erkan Akçay’ın,
iktidarıyla, muhalefetiyle el birliği hâlinde bütün terör örgütleriyle ve hukuk
dışı, demokrasi dışı yapılarla çok etkin bir şekilde birlikte mücadele etmek
gerektiğine ilişkin açıklaması
21.- Manisa Milletvekili Özgür Özel’in,
Cumhuriyet Halk Partisi olarak, İnsan Haklarını İnceleme Komisyonunun bir an
önce devreye girmesi ve hem kamu vicdanını tatmin etmesi hem de Meclis adına
etkin denetim görevini yerine getirmesinin son derece önemli olduğunu
düşündüklerine ilişkin açıklaması
22.- Manisa Milletvekili Özgür Özel’in,
Adıyaman Milletvekili Salih Fırat’ın 403 sıra sayılı Kanun Tasarısı’nın birinci
bölümü üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
23.- Diyarbakır Milletvekili İdris
Baluken’in, böylesi dönemlerde çıkışın, demokrasi, barış, insan hakları ve
hukuk devleti kriterleri olması gerektiğine, önümüzdeki dönemin planlamasının
bu Parlamentoda tartışılmadığına ve mevcut uygulamaların toplumdaki kaygıyı ve
endişeyi artırdığına ilişkin açıklaması
24.- Manisa Milletvekili Özgür Özel’in,
olağanüstü hâl ilan edilerek Meclisin yasama yetkisini yürütmeye taşıyacak,
dolayısıyla Meclisi güçsüzleştirecek bir uygulamayla ilgili çok ciddi endişeler
olduğuna ve Meclisin böyle bir muameleyi hak etmediğine ilişkin açıklaması
25.- Manisa Milletvekili Erkan Akçay’ın,
millî iradeye sahip çıkmak konusunda ülkede oluşan olumlu atmosferi daha da
geliştirecek tedbirleri hep birlikte, el ele almakta fayda olduğuna ilişkin
açıklaması
26.- Diyarbakır Milletvekili İdris
Baluken’in, Meclisin baypas edilmesini son derece yanlış bulduğuna, demokrasi
dışında baskıcı ya da antidemokratik uygulamaları çağrıştıran her zeminin
sorunu daha fazla çözümsüzleştirme, toplumsal gerilimi artırma dışında hiçbir
işe yaramayacağına ilişkin açıklaması
27.- Amasya Milletvekili Mehmet Naci
Bostancı’nın, demokratik sistemlerde, tehdidin kapsamına ve durumuna göre
kendini korumaya dönük önlemlerin Anayasa ve yasalar çerçevesinde alındığına
ilişkin açıklaması

V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bolu Milletvekili Tanju Özcan ve 24
milletvekilinin, beyaz et sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/267)
2.- Bolu Milletvekili Tanju Özcan ve 24
milletvekilinin, ülkemizdeki faili meçhul cinayetlerin ve arkasındaki güçlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/268)
3.- Bolu Milletvekili Tanju Özcan ve 23
milletvekilinin, sosyal yardımlaşma ve dayanışma vakıflarından yapılan
yardımlardaki keyfî uygulamaların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/269)
B) Çeşitli İşler
1.- Başkanlıkça, Genel Kurulu ziyaret eden
Türkiye Barolar Birliği Başkanı ve il baro başkanlarına "Hoş
geldiniz." denilmesi
2.- Başkanlıkça, Genel Kurulu ziyaret eden
Diyanet İşleri Başkanı ile il müftüleri ve Din İşleri Yüksek Kurulu Başkanı ve
üyelerine "Hoş geldiniz." denilmesi

VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403) 
20 Temmuz 2016 Çarşamba
BİRİNCİ OTURUM
Açılma Saati: 14.00
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER : Ömer SERDAR (Elâzığ), Ali Haydar
HAKVERDİ (Ankara)
-----0-----
BAŞKAN
– Türkiye Büyük Millet Meclisinin 116’ncı Birleşimini açıyorum.
İyi
çalışmalar diliyorum sayın milletvekilleri. 
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Kıbrıs Barış Harekâtı’nın 42’nci yıl dönümü münasebetiyle söz
isteyen Bursa Milletvekili Erkan Aydın’a aittir. 
Buyurun
Sayın Aydın. (CHP sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Bursa Milletvekili Erkan Aydın’ın,
Kıbrıs Barış Harekâtı’nın 42’nci yıl dönümüne ilişkin gündem dışı konuşması
ERKAN
AYDIN (Bursa) – Sayın Başkan, değerli milletvekilleri; Kıbrıs Barış
Harekâtı’nın 42’nci yıl dönümü sebebiyle söz almış bulunmaktayım.
Öncelikle,
15 Temmuz gecesi demokrasimize yönelik darbe girişimini kınıyor, bu hain
planlar karşısında dimdik duran yüce Meclisimize saygılar sunuyorum. 
Bir
grup cuntacının darbe girişimi nedeniyle eleştirilerin merkezi olan, sorgulanan
ve hedef alınan Türk Silahlı Kuvvetlerimizin tarihi şanlı başarılarla doludur.
Harpte, terörle mücadelede vatanı için canını ortaya koyan kahraman
Mehmetçik’imize dün olduğu gibi bugün de şükran borçluyuz. Şunu bir kez daha
vurgulamak isterim: Halkımızın “Peygamber ocağı” olarak adlandırdığı Türk
Silahlı Kuvvetlerinin vatanını, milletini, bayrağını seven ezici çoğunluktaki
mensuplarıyla da gurur duymaktayız. Bu vesileyle Kıbrıs Barış Harekâtı’nın
42’nci yıl dönümünü de kutluyorum. Kıbrıs’ta soydaşlarımızı, çocuklarımızı,
kadınlarımızı küvetlerin içerisinde hunharca öldüren, katleden bir anlayış
vardı ve o anlayışın karşısında Amerika’nın 6. Filosuna karşı Ayşe’yi tatile
çıkaran dönemin Başbakanı merhum Bülent Ecevit’i de rahmetle anıyorum. Onun
yanında, merhum Başbakan Yardımcısı Necmettin Erbakan’ı, Kıbrıs Türk lideri
merhum Fazıl Küçük’ü, Kuzey Kıbrıs Türk Cumhuriyeti 1’inci Cumhurbaşkanı, büyük
devlet adamı Rauf Denktaş’ı da rahmet ve saygıyla anıyorum. 
Yine,
harekât sırasında şehit düşen -Beşparmak Dağlarında- isimleri bulunamadığı için
mezar taşlarında “isimsiz” yazan Mehmetçik’imizi de buradan rahmetle anıyor,
gazilerimize de saygı ve şükranlarımı sunuyorum. 
Değerli
milletvekilleri, harekât öncesinde cuntacı Yunanlı subaylar Kıbrıslı Türklere
karşı katliamlar düzenlemekteydi. Kilisenin başındaki Makarios’un da
katliamlara dolaylı ya da dolaysız katkı vermesi sonucunda birçok vatandaşımız
hayatını kaybetti. O dönemki Hükûmetimiz garantör olan ülke İngiltere ve birçok
ülkeyle diplomasi çabaları yürütmüş ancak çabalar olumlu yanıt vermediği zaman
da 20 Temmuz 1974 sabahı Türk Silahlı Kuvvetlerine harekât emri verilmiş, harekât
kısa sürede sonuçlanarak Ada’ya hem Kıbrıslı Türkler için hem de Rumlar için
barış ve huzur gelmiştir. Merhum Ecevit, 20 Temmuz 1974’te bu kürsüden yaptığı
konuşmada harekât konusunda umut ve kararlılığını şu sözlerle dile getirmiştir:
“…eğer rejimlerinin gereği olarak belki akıl, mantık yolundan uzaklaşanlar bir
çılgınlık yapmazlarsa, kısa zamanda Ada'ya, bölgemize barış geleceğine ve
Kıbrıs için yepyeni çözüm olanaklarının açılabileceğine inanıyorum.” demiştir.
Ayakta alkışlanan Ecevit’in inancı kısa sürede de karşılığını bulmuştur. 
Şunu
da buradan hatırlatmak isterim ki o dönemde özellikle ulusal konularda Mecliste
iş birliği ve hoşgörü hâkimdi. Geçen cumartesi gününden itibaren bu dönemde de
aynı hoşgörünün olduğunu görmek demokrasimiz için bana umut vermektedir. 
Değerli
milletvekilleri, aradan geçen kırk iki yıl içerisinde kalıcı barışın sağlanması
için iki toplum arasında sık sık görüşmeler yapılmıştır ancak bu görüşmelerde
nasıl bir pazarlık yapıldığı konusunda halkımız ve yüce Meclisimiz çok fazla
bilgi sahibi değildir. Olası bir anlaşma sonrasında Türkiye'nin garantörlüğü ne
olacak? Ada’da yaşayan Türklerin durumu ne olacak? Ada’daki askerimiz geri mi
gönderilecek? Bu soruların hiçbirinin yanıtı maalesef bilinmemektedir. Bir kez
de olsa, Sayın Dışişleri Bakanının, gelip, bu kürsüden önce Meclisimize ve
milletimize bu konudaki görüşmelerin bilgilerini verip kamuoyunu tatmin etmesi
gerekmektedir. Nihayetinde bir anlaşma olursa garantör bir ülke olma gereğince
son sözü söyleme hakkı yüce milletimizdedir ve Meclisimizdedir. 
Meclisimizin
ve milletimizin bir oldubittiyle karşılaşması konusunda da endişe duymaktayım
çünkü Akdeniz’de çok zengin doğal gaz ve petrol kaynakları bulunmaktadır ve
birçok ülkenin de iştahını kabartmaktadır. Bu durum da ivedilikle Dışişlerince,
Dışişleri Bakanınca buradan aydınlığa kavuşturulmalıdır diyorum. 
Yüce
Meclisimizi de saygı ve sevgiyle selamlıyorum. (CHP sıralarından alkışlar)
BAŞKAN
– Teşekkür ederim Sayın Aydın.
Gündem
dışı ikinci söz, 15 Temmuz darbe girişimi, amaçları ve sonuçları hakkında söz
isteyen Erzurum Milletvekili Orhan Deligöz’e aittir. 
Buyurun
Sayın Deligöz. (AK PARTİ sıralarından alkışlar)
2.- Erzurum Milletvekili Orhan Deligöz’ün,
15 Temmuz darbe girişimi, amaçları ve sonuçlarına ilişkin gündem dışı konuşması
ORHAN
DELİGÖZ (Erzurum) – “Arkadaş! Yurduma alçakları uğratma sakın/ Siper et
gövdeni, dursun bu hayâsızca akın!”
Sayın
Başkan, değerli milletvekilleri; bu hain darbe girişiminde bomba ve kurşunlara
göğüs gererek şehit olan ilçem Narman’dan komşum Fırat Bulut ve akrabam Lokman
Biçinci’nin de içinde bulunduğu bütün aziz şehitlerimizi rahmetle anıyor,
yaralılarımıza Allah’tan acil şifalar diliyorum. 
15
Temmuz 2016 tarihinde darbe planlayan itler, bu darbeyi azmettirenlerin Türk
Silahlı Kuvvetlerimizin içerisine yuvalanan Haşhaşi, sahtekâr, vatan haini
Fethullahçı terör örgütü üyeleri ile yabancı misyon şefleri olduğunu itiraf
etmişlerdir. Darbe gecesi Fox News televizyonunda konuşan Amerikan ordusunun
eski istihbaratçısı Yarbay Peters “Durum çok net: Bu darbe, Türkiye'nin İslami
bir diktatörlük olmaktan kurtulması için son şarttır, sakın hata yapmayalım. Bu
darbede rol alan adamlar iyi adamlar.” diyordu. Ayrıca, Mısırlı bir gazetecinin
ise Obama’ya hitaben “Türkiye, Mısır değil koçum!” ifadesini kullanması da
manidardır. 
Haçlı
zihniyeti 1099 tarihinde, yine 15 Temmuz günü Kudüs’e girmiş ve Müslümanları
katletmişti. Bu darbe girişimi de Haçlı zihniyetinin devamı olup Çanakkale’deki
kuyruk acılarının daha geçmediği anlaşılmaktadır. Bu hainlerin amaçları,
ülkemizi bölüp, parçalayıp Suriye, Irak, Mısır’a çevirerek vatan
topraklarımızın bir kısmını bölücü PKK terör örgütüne teslim etmektir ve
anlaşılıyor ki bugüne kadar yaşadığımız terör saldırıları ve canlı bombalar da
aynı hain odaklar tarafından desteklenmiştir. 
Millî
irademizi ve demokrasimizi engellemeye çalışan bu kalleş grubun önü
milletimizin azim ve kararlılığıyla kesilmiştir. Çünkü bizler ne idüğü belirsiz
kişilere ülkemizi bırakacak değiliz. Yaşananlar bir vatan meselesidir ve
vatanımızı asla bırakmayacağız. Cumhurbaşkanımızın azim ve kararlılığı,
Başbakanımızın inancı ve dik duruşu, bakanlarımızın, siz milletvekillerimizin
birlik ve beraberlik içerisinde hareket etmesi, polisimiz ve en önemlisi ise
vatan sevgisi ve bağımsızlık arzusuyla halkımız teröristlere en güzel cevabı
vermiştir. 
Şanlı
tarihi olan bu milletin ne yüce bir millet olduğu bir kez daha anlaşılmıştır.
Darbe girişiminde gerek sokaklarda hainlere karşı bire bir mücadele eden
gerekse yurdun her bir köşesinde dua eden halkımızı canıgönülden kutluyorum.
Ayrıca, muhalefet partilerimizin liderlerine, darbeye karşı göstermiş oldukları
hassasiyetten dolayı teşekkür ediyorum. 
Cumhurbaşkanımız
Sayın Recep Tayyip Erdoğan, halkın sevgi ve takdirine mazhar olmuş, feraseti,
dik duruşu, azim ve kararlığıyla milletin adamı olduğunu bir kez daha
göstermiştir. 
Değerli
milletvekilleri, darbe girişimi sırasında Sağlık Bakanımız ve Erzurum
milletvekilleri olarak biz dördümüz de Erzurum’daydık. Hareketliliğin
başlamasıyla Nene Hatun’un torunu 150 bin Dadaş, Erzurum Cumhuriyet Meydanı’nı
tıklım tıklım doldurarak darbecilere gerekli cevabı vermiştir ve bu hainlerin
şehrimizde hareket etmesini engellemiştir. Girişimin beşinci gününde de aynı
istek ve arzuyla tüm Türkiye’de olduğu gibi Erzurum’da da vatan nöbetleri devam
etmektedir. Buradan meydanları boş bırakmayan Dadaşlara ve tüm Türkiye’ye
teşekkür ediyorum. 
Kurtuluş
Savaşı’nda Erzurum Kongresi’ni yapan, bugün ise darbe girişimine meydan okuyan
Erzurum Dadaşlarının ve milletimizin yüce Meclisimizden tek talebi vardır, o da
idamın geri getirilmesidir. Halkın bu talebini Meclis olarak da görmezden
gelemeyiz. Savaşlarda bile zarar görmeyen, hainlerin bombaladığı bu Gazi
Meclis’te bu konu görüşülmelidir. FETÖ terör örgütü lideri Fethullah Gülen bir
an önce Amerika tarafından ülkemize teslim edilmelidir.
“Surda
bir gedik açtık mukaddes mi mukaddes, 
Ey
kahpe rüzgâr! Artık ne yandan esersen es.” 
Teşekkür
ediyorum Sayın Başkan. (AK PARTİ sıralarından alkışlar)
BAŞKAN
– Teşekkür ederim Sayın Deligöz.
Gündem
dışı üçüncü söz, 15 Temmuz darbe girişimi hakkında söz isteyen Afyonkarahisar
Milletvekili Mehmet Parsak’a aittir.
Buyurun
Sayın parsak. 
3.- Afyonkarahisar Milletvekili Mehmet
Parsak’ın, 15 Temmuz darbe girişimine ilişkin gündem dışı konuşması
MEHMET
PARSAK (Afyonkarahisar) – Aziz Türk milletinin saygıdeğer milletvekilleri,
sözlerimin başında hepinizi saygılarımla selamlıyorum.
Biz
bu kürsülerde hep Gazi Meclisi selamladık. Meclisimiz gazidir ama 15 Temmuz
itibarıyla bu Gazi Meclis olma vasfı bir kere daha perçinlenmiştir. Bu yüce
çatı altında aziz Türk milletini bir kere daha saygılarımla selamlıyorum. (AK
PARTİ sıralarından alkışlar)
Saygıdeğer
milletvekilleri, 15 Temmuz 2016 gecesi, 16 Temmuz ve sonrasında devam eden
süreçte paralel hâle getirilen yapının Türk Silahlı Kuvvetleri bünyesindeki
uzantılarının yani bir cuntanın millî egemenliğimize, millî birliğimize,
bütünlüğümüze kasteden ve bu yönüyle ihanetlerin en büyüğü durumunda bir darbe
girişimiyle karşılaştık. Dolayısıyla her şeyden önce amasız, fakatsız, lakinsiz
bu darbe girişimini kınadığımızı ve bu darbe girişimi dolayısıyla sorumluluğu
bulunan asker kişiler, bürokratlar, memurlar, siyasiler, kim varsa tamamından
sonuna kadar hesap sorulması gerektiğini bir kere sözlerimin başında vurgulamak
istiyorum. (AK PARTİ sıralarından alkışlar) 
Yine,
bu vesileyle o günden bu yana Rahmetirahman’a kavuşan tüm şehitlerimize Yüce
Allah’tan rahmet diliyorum. Gazilerimize, yaralanan vatandaşlarımıza ama aynı
zamanda askerlerimize, polislerimize de acil şifalar diliyorum. Milletimize,
vefat eden, şehit olan askerlerimiz, polislerimiz, vatandaşlarımız dolayısıyla
sabır, ortaya çıkan durumlar dolayısıyla da gene metanet diliyorum.
Bizler
Milliyetçi Hareket Partisi olarak en kötü demokrasi en iyi darbeden iyidir
yaklaşımını kendine şiar edinmiş bir hareketin temsilcisi ve devamı
durumundayız. Bu kapsamda darbe girişiminin olduğu gece, bu darbe girişimine en
önce, en sert ve en net tavrı, duruşu göstermiş olan liderimizin bu duruşundan,
o günkü uyarılarından, o günkü tutumundan dolayı darbenin gidişatının
değiştiğini, suyun akışının değiştiğini buradan gururla ifade etmek istiyorum.
Dolayısıyla bu vahim olayın her yönüyle aydınlatılması gerektiğine inanıyorum.
Ve bu her yönüyle aydınlatılması gereken olay dolayısıyla elde edilen tüm
verilerin millî güvenlik, kamu düzeni ve kamu yararına ilişkin kimi istisnalar
dışında, her boyutuyla önce bizlerle ve bununla birlikte de aziz milletimizle
paylaşılması gerektiğinin önemle altını çiziyorum. Özellikle bu süreçten sonra
yapılması gerekenlere ilişkin kimi önemli görüşlerimizi, bunlar çok uzun ama
beş dakikalık sürede ancak bu kadarını ifade edebileceğimiz için ana başlıklar
altında vurgulamak istiyorum.
Bakınız
saygıdeğer milletvekilleri, FETÖ terör örgütünün vermiş olduğu en büyük zarar
adaletimizedir. Dolayısıyla, bu dakikadan itibaren yapılacak tüm mücadelelerde,
hem bürokrasideki idari işlemlerde hem şu an yürütülmekte olan soruşturma
işlemlerinde hem de çok kısa bir süre içerisinde yapılacağına inandığımız
yargılama faaliyetlerinde de bizim her şeyden önce adaleti esas almamız
gerekiyor. Eğer biz adaletten ayrılarak idari işlem tesis edersek, eğer biz
adaleti bir kenara bırakarak soruşturma yürütürsek, eğer biz adaleti görmezden
gelerek yargılama yaparsak işte asıl o zaman FETÖ tamamlayamadığı darbe
girişimini sonuca erdirmiş olacaktır. Bu son derece önemlidir. Biz Milliyetçi
Hareket Partisi olarak 2011’in Mart ayından bu yana yazılı ve sözlü olarak
defalarca uyardık. Bakın, bunu üzülerek hatırlatmak durumundayım. Biz bu
uyarıları yaparken sizin eski milletvekilleriniz “Buna kargalar bile güler.”
diyordu. Şimdi içinde bulunduğumuz duruma kargalar gülmüyor, koskoca bir 80
milyon ağlıyor. Dolayısıyla, bu sorumluluğu hatırlatmak durumundayız. “Ne
istediler de vermedik?” denilen ortamlardan buralara geliyoruz. Daha bugün
öğrendiğimiz bilgi: 17-25 Aralığı darbe girişimi olarak nitelendirmek söz
konusu olduğu hâlde Fethullah Gülen’in maaşının bugün kesildiğini öğreniyoruz.
Dolayısıyla, yerli yerinde bir mücadele yapmak ama asla adaletten ayrılmamak ve
tüm sorumlularına sonuna kadar, en şiddetli, en şedit bir şekilde cezalarını
vermek gerekiyor. 
Hepinizi
saygılarımla selamlıyorum. (MHP sıralarından alkışlar) 
BAŞKAN
– Teşekkür ederim Sayın Parsak.
Sayın
milletvekilleri, sisteme giren ilk on beş milletvekiline yerlerinden birer
dakika söz vereceğim.
Sayın
Özdemir, buyurun.
IV.- AÇIKLAMALAR
1.- İstanbul Milletvekili Sibel Özdemir’in,
Türk Silahlı Kuvvetleri içindeki bir cuntanın ve iş birlikçilerinin parlamenter
demokrasiye yönelik darbe girişimini ve Türkiye Büyük Millet Meclisine yönelik
saldırıyı lanetlediğine ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan.
Türk
Silahlı Kuvvetlerimiz içindeki bir cuntanın ve iş birlikçilerinin parlamenter
demokrasimize yönelik darbe girişimini ve Türkiye Büyük Millet Meclisimize
yönelik saldırısını lanetliyorum. 15 Temmuz benzeri olaylarla bir daha
karşılaşmamamız için iktidar partisinin devlet kurumlarındaki bu yapılanmanın
oluşumuyla ilgili öz eleştiri yapmasının bir zorunluluk olduğuna inanıyorum.
Önümüzdeki görevin, darbecilerden hesap sorulması, hukukun üstünlüğü ve tahrip
edilen demokrasimizin güçlendirilmesi olduğuna inanıyorum. Ülkemizin geleceği
tam demokrasi ve hukukun üstünlüğü ilkelerindedir. Cumhuriyet Halk Partisi ve
ana muhalefet partisi olarak, cumhuriyetin temel kurumlarını, parlamenter
sistemimizin güçlendirilmesi ve özgürlükçü demokrasi için her türlü çabayı
göstermeye devam edeceğimizi bir kez daha ilan ediyoruz. 
BAŞKAN
– Teşekkür ederim Sayın Özdemir. 
Sayın
Yılmaztekin…
2.- Şanlıurfa Milletvekili Kemalettin
Yılmaztekin’in, 15 Temmuz darbe girişimiyle ilgili düşüncelerine ilişkin şiirli
açıklaması
KEMALETTİN
YILMAZTEKİN (Şanlıurfa) – Teşekkürler. 
Sayın
Başkan, değerli milletvekilleri; Gazi Meclisin gazi 26’ncı Dönem
milletvekillerinin temsil ettikleri bu büyük millet adına emperyalistlerin
uşağı FETÖ ve teröristlerine ve arkasındaki karanlık devletlere -ki bunların
kim olduğunu çok iyi biliyoruz- şunu demek istiyorum: 
“Çağları
aşmışız biz, iklimler geçmişiz biz.
Aynı
yöne adanıp ölüme koşmuşuz biz.
Korkuları
dürenler, ölümü öldürenler
Rabb’inin
huzuruna Peygamberle gelenler
Secdelere
kapanıp miraca yükselmişiz.
Biz
Allah'a söz verip sözde sebat etmişiz.
...Bedirleri
aşan biz.
Hindikuş'ta
toprağa ak alınla düşen biz.
Ölüm
ne yandan gelsin, şimdi neylesin ölüm.
Şehadet
ikliminde çaresiz kaldı ölüm.”
BAŞKAN
– Sayın Tunç…
3.- Bartın Milletvekili Yılmaz Tunç’un,
ABD’nin çok fazla vakit geçirmeden Türkiye’nin düşmanıyla hareket etmediğini
göstermesi gerektiğine ilişkin açıklaması
YILMAZ
TUNÇ (Bartın) – Teşekkür ediyorum Sayın Başkanım. 
Hain
terör örgütünün elebaşı ABD’de 400 dönüm arazi içerisinde korunmaktadır, örgüt
buradan yönetilmektedir. Müttefik olarak bildiğimiz, NATO üyesi olarak
dayanışma içerisinde olmamız gerekirken, Türkiye’ye saldıran, devletin en
tepesindeki makama, Cumhurbaşkanına, Türkiye Büyük Millet Meclisine ve sivil
halka saldıran bu canilerin elebaşıyla ilgili “Müttefikimize saldırıda şüpheler
üzerinizde.” deyip en azından kendi hukukuna göre yakalama ve gözaltı sürecini
başlatması gerekirken bu terör örgütü elabaşını koruyucu bir görüntü vermiştir;
uluslararası medya kuruluşlarıyla röportaj vermesini sağlayarak Türk milletini
incitmiştir. Türkiye düşmanlarıyla hareket eden Türkiye’nin dostu olamaz. ABD,
çok fazla vakit geçirmeden Türkiye’nin düşmanıyla hareket etmediğini
göstermelidir. Aksi takdirde “ABD’li dostlarımız” demekte zorlanırız,
milletimize bunun izahını yapamayız, bir an önce imajını düzeltmelidir diyorum.

Saygılar
sunuyorum. 
BAŞKAN
– Sayın Sertel…
4.- İzmir Milletvekili Atila Sertel’in,
darbe girişimini nefretle kınadığına, Türkiye’nin hızla normal yaşama girmesi
gerektiğine ve TRT’nin altı yıl sonra Cumhuriyet Halk Partisi Genel Başkanı
Kemal Kılıçdaroğlu’na mikrofon uzattığına ilişkin açıklaması
ATİLA
SERTEL (İzmir) – Sayın Başkan, darbe girişimini bir kez daha nefretle
kınıyorum. 
Türkiye
artık hızla normal yaşama girmelidir. Darbe gerekçe gösterilerek özgürlükler,
insan hakları asla kısıtlanmamalıdır. Asker ve askere karşı düşmanlık körüklenmemelidir.
Bilinmeli ki bu darbeyi önleyen, darbeye karşı çıkan komutanlar, polisler,
askerler ve darbeye karşı çıkan halkımızdır. Ayrıca askerlerden haber alamayan
aileler de açıklama beklemektedir. 
TRT
ise tam altı yıl sonra Cumhuriyet Halk Partisi Genel Başkanı Sayın Kemal
Kılıçdaroğlu’na, Genel Başkanımıza mikrofon uzatmıştır. Altı yıl sonra TRT Ana
Muhalefet Partisi Genel Başkanını anımsamıştır, inşallah bundan sonra da
unutmaz. 
BAŞKAN
– Sayın Özkan…
5.- Denizli Milletvekili Cahit Özkan’ın, 15
Temmuz tarihinin millî irade ve demokrasi bayramı olarak kutlanacağına ve millî
iradenin kayıtsız şartsız hâkimiyetine dayanan yeni anayasayı hayata geçirmek
gerektiğine ilişkin açıklaması
CAHİT
ÖZKAN (Denizli) – Teşekkürler Sayın Başkan. 
15
Temmuz akşamı millî iradeye karşı yeni bir darbe ihanetiyle karşı karşıya
kaldık. FETÖ terör örgütünün darbe teşebbüsü başta Cumhurbaşkanımız Sayın Recep
Tayyip Erdoğan’ı, Hükûmetimizi, yüce Meclisi ve millî iradeyi hedef almıştır.
Milletin silahını Cumhurbaşkanlığına, Millet Meclisine ve milletimize sıkan eli
kanlı Fethullahçı terör örgütü gelmiş geçmiş en hain darbe cürmünü işlemiştir. 
Milletimiz,
Hakk’a inanan, halka dayanan millî iradeyi canı pahasına korumuştur. Tarihin en
kanlı darbe teşebbüsünü saatler içerisinde püskürtmüştür. Bu tarih, millî irade
ve demokrasi bayramı olarak kutlanacaktır. Tüm bunlar bize, millî iradenin
kayıtsız şartsız hâkimiyetine dayanan yeni anayasayı hayata geçirmemizi,
FETÖ’cü unsurların tüm kurumlardan tasfiyesini emretmektedir. Bu vesileyle
şehitlerimize Allah’tan rahmet, gazilerimize acil şifalar diliyor, yüce Meclisi
saygıyla selamlıyorum. 
BAŞKAN
– Teşekkür ederim.
Sayın
Yıldırım…
6.- İstanbul Milletvekili Hurşit
Yıldırım’ın, 15 Temmuz gecesi yaşanan darbe girişiminin detayları öğrenildikçe
Türkiye’nin ne kadar büyük bir tehlike atlattığının daha net ortaya çıktığına
ilişkin açıklaması
HURŞİT
YILDIRIM (İstanbul) – Sayın Başkanım, 15 Temmuz gecesi ülkemiz, cumhuriyet
tarihi boyunca en alçak, en acımasız ve en kanlı bir darbe girişimini yaşamıştır.
FETÖ’nün aziz Türk milletine silah çevirdiği, canice katliam yaptığı, tarihin
hiçbir döneminde akla dahi gelmeyecek şekilde Gazi Meclisi bombaladığı, Sayın
Cumhurbaşkanımız, Başkomutanımız Recep Tayyip Erdoğan’ın canına kastettiği kara
bir gece yaşadık. O gece minarelerden ezanlarımızı, selalarımızı okuyan, okutan
başta Diyanet İşleri Başkanımıza ve imamlarımıza teşekkür ediyorum. Onlar, 15
Temmuz gecesinin değil aynı zamanda Kurtuluş Savaşı’nın Sütçü İmamları
gibiydiler. 
15
Temmuz gecesi yaşanan darbe girişimi detaylarını öğrendikçe Türkiye’nin ne
kadar büyük bir tehlike atlattığı daha net ortaya çıkıyor. 15 Temmuz gecesi
aziz milletimiz, kahraman polisimiz, cuntaya direnen şerefli Mehmetçik’imiz,
tüm dünyaya demokrasi dersi vermiştir. O gece, dünya görüşü ne olursa olsun,
herkes demokrasiye sahip çıkmıştır. Genelkurmay Başkanının hain yaverinin
ifadeleri, bu işin FETÖ’ye ait olduğunun en açık delilidir. 
(Mikrofon
otomatik cihaz tarafından kapatıldı) 
BAŞKAN
– Sayın Çamak… 
7.- Mersin Milletvekili Hüseyin Çamak’ın,
ülkemize geçmiş olsun, şehitlere Allah’tan rahmet, yaralılara acil şifalar
dileğinde bulunduğuna ve Meclisin görevinin acil olarak demokratik parlamenter
sistemin güçlendirilmesi olması gerektiğine ilişkin açıklaması
HÜSEYİN
ÇAMAK (Mersin) – Sayın Başkan, ülkemize geçmiş olsun. Şehitlerimize Allah’tan
rahmet, yaralılara acil şifalar dilerim. 
Askerî
darbeler nedeniyle yaşanan acı deneyimler, hangi görüşte olursa olsun, halkta
askerî darbelere karşı çıkacağı bir demokrasi bilinci yarattı. Bu durum
demokrasinin güvencesidir. Seçilmiş siyasal iktidara yönelik bir darbeyi
onaylamak, kabullenmek, darbe girişimi karşısında suskun kalmak, savunduğumuz
ve inandığımız demokrasiye aykırı bir tutumdur. 
Şimdi,
Meclisin görevi, acil olarak demokratik parlamenter sistemin güçlendirilmesi
olmalıdır. Halkımız özgürlükçü, demokratik, laik ve sosyal bir hukuk devletinin
bulunduğu cumhuriyet rejiminde yaşamaya layıktır. Bunu sağlama görevi ise
Türkiye Büyük Millet Meclisinindir. 
Teşekkür
ederim. 
BAŞKAN
– Teşekkür ederim. 
Sayın
Sarıhan… 
8.- Ankara Milletvekili Şenal Sarıhan’ın,
darbelerden sonra sürdürülen yargılamalarda soruşturma aşamasından başlayarak
adil davranmanın önemli olduğuna ilişkin açıklaması
ŞENAL
SARIHAN (Ankara) – Değerli Başkan, darbeleri hep birlikte lanetliyoruz ancak
bunun kadar önemli olan, darbelerden sonra sürdürülen yargılamalarda soruşturma
aşamasından başlayarak adil davranmaktır. Eğer adalet ilkelerinden vazgeçerek
işkence ve kötü muameleyi bir soruşturma yöntemi hâline getirir ve uygularsak
meşru bir sonuç elde etmek de olanaklı değildir. 
Bugün,
avukat meslektaşlarım görevlerini yapamamaktan, işkenceye tanık olmaktan ve
polis tarafından tahrike uğramaktan şikâyetçi olmaktadırlar. Bir an önce
yönetimin işkenceyi durdurmak üzere harekete geçmesi gerekir. 
Teşekkür
ederim. 
BAŞKAN
– Teşekkür ederim. 
Sayın
Yeşil… 
9.- Ankara Milletvekili Nihat Yeşil’in, 15
Temmuzda yapılan darbeyi lanetle kınadığına, demokrasiyi savunurken demokratik
bazı hakları gasbetmek gibi bir anlayış olmaması gerektiğine ve Türkiye’den
WikiLeaks’e erişimin engellendiğine ilişkin açıklaması
NİHAT
YEŞİL (Ankara) – Sayın Başkan, çok teşekkür ediyorum. 
Ben
de darbeyi, 15 Temmuzda yapılan darbeyi lanetle kınıyorum ancak demokrasiyi
savunurken bugün demokratik bazı haklarımızı gasbetmek gibi bir anlayış
olmamalıdır. 
WikiLeaks’le
ilgili 294 bin elektronik posta yazışması yayınlandı ancak hemen ardından
Türkiye’den, WikiLeaks’in Türkiye’de erişimi engellendi. Darbelerin
antidemokratik karakterine toplum olarak karşı durarak koşulsuz şartsız
demokrasiden yana tavır aldığımız bu süreçte bir İnternet sitesine erişimin
engellenmesi şeffaflıktan uzak, antidemokratik bir tutum değil midir? Bu
yasakçı anlayış, 15 Temmuz darbe girişimine karşı demokrasi ve şeffaflık
istediğini açıkça ortaya koymuş olan milletin iradesini hiçe saymak değil
midir? Adı geçen sitenin engellenmesinde asıl amaç nedir? FETÖ’nün
bağlantılarının açığa çıkmasından mı korkuluyor?
Teşekkür
ediyorum.
BAŞKAN
– Teşekkür ederim.
Sayın
Boyraz…
10.- İstanbul Milletvekili Osman Boyraz’ın,
15 Temmuz darbe girişimiyle ilgili düşüncelerine ilişkin şiirli açıklaması
OSMAN
BOYRAZ (İstanbul) – 
“Bilmez
misin, 
Mıhı
mismar eden var.
Peygamber
kılavuz, yüce Mevla yâr.
Yusuf’u
kuyudan çıkarıp etmedi mi hükümdar.
Ermez
mi geceler hep gündüze,
Kavuşmaz
mı yokuşlar düze.

Susayan
kana kana rahmetten içer.
Yüce
Yaradan bir kapıyı kaparsa,
Yerine
binlerce kapılar açar.

Mermeri
deler mazlumun ahı,
Ahıdır
titreten ulu dergâhı.
Korku
yok, matem yok, hüzün mü asla,
Yeter
ki sen sırtını yaratan Rabb’ine yasla.
Bir
kula dost ise Yaradan,
Çekilir
bir bir sıkıntılar aradan.
Dert
etme; eden bulur, eken biçer, bu da geçer.
Boş
değil meydanlar, 
Nöbetteyiz
elimizde al bayrak.

Alnımız
açık, yüzümüz ak,
Bir
yanımız beyaz, bir yanımız al.
Ekmeğimize
katıktır ömür boyu istiklal.” (AK PARTİ sıralarından alkışlar)
BAŞKAN
– Teşekkür ederiz.
Sayın
Akın…
11.- Balıkesir Milletvekili Ahmet Akın’ın,
darbe girişimi sırasında şehit olan askerlere, polislere ve hayatını kaybeden
vatandaşlara Allah’tan rahmet, yaralılara acil şifalar dilediğine ve Kıbrıs
Barış Harekâtı’nın 42’nci yıl dönümüne ilişkin açıklaması
AHMET
AKIN (Balıkesir) – 15 Temmuz gecesi parlamenter demokrasimize karşı girişilen,
başarısız olan darbeye Türkiye Büyük Millet Meclisimiz ve tüm siyasi
partilerimiz başta olmak üzere halkımızın ayrımsız tüm kesimleri tarafından
karşı çıkılmıştır. Ancak neyle görevlendirildiğini bile bilmeden bir şekilde
darbe girişiminin parçası hâline gelen, güvenlik kuvvetlerine teslim olan
Mehmetçiklere karşı yapılan linç girişimleri, işkence ve eziyet edilmesi
toplumumuzun vicdanını sızlatmıştır. Bu darbe girişimi parlamenter
demokrasinin, özgürlüklerin, özellikle de basın özgürlüğünün önemini ve
anlamını bir kez daha çok net bir şekilde ortaya koymuştur. Bu vesileyle, darbe
girişimi sırasında şehit olan askerlerimize, polislerimize ve hayatını kaybeden
vatandaşlarımıza Allah’tan rahmet, yaralılara acil şifalar diliyorum. 
Ayrıca,
bugün, Kıbrıs Barış Harekâtı’nın 42’nci yıl dönümü. Kıbrıs fatihi önceki Genel
Başkanımız ve Başbakanımız Bülent Ecevit’i, Rauf Denktaş’ı ve Barış
Harekâtı’nda şehit olan kahraman askerlerimizi rahmetle ve minnetle anıyorum. 
BAŞKAN
– Sayın Özkaya... 
12.- Afyonkarahisar Milletvekili Ali
Özkaya’nın, alçak FETÖ darbesi nedeniyle şehit olan bütün vatandaşlara,
polislere Allah’tan rahmet dilediğine ve bu hain terör örgütünün mutlak
surette, en ağır şekilde cezalandırılması gerektiğine ilişkin açıklaması
ALİ
ÖZKAYA (Afyonkarahisar) – Sayın Başkan, sayın milletvekilleri; 15 Temmuzdaki
alçak FETÖ darbesi nedeniyle şehit olan bütün vatandaşlarımıza, polislerimize
Allah’tan rahmet diliyorum. 
Bu
büyük facia, Sayın Cumhurbaşkanımızın liderliğinde ve aziz milletimizin
feraseti, gücü sayesinde önlenmiş ve durdurulmuş, püskürtülmüş, başarısızlığa
uğratılmıştır. O sürecin tamamını AK PARTİ Genel Merkezinde ve sonra
Cumhurbaşkanlığı külliyesinin 1 numaralı kapısında bütün tankları durduran
insanların içinde yaşayan ve helikopterden üzeri taranıp yanındaki insanlar
yaralanan, daha sonra da sabah namazı vakti uçaktan atılan bombalarla şehit
olan insanların içinde olan birisi olarak, bu hain terör örgütünün mutlak
surette, en ağır şekilde cezalandırılması ve yüce Meclisin gerekiyorsa idam
cezasını bile düşünmesi gerektiğini saygılarımla arz ederim ve bu hain örgüte
en ağır cezayı vermemiz gerektiğine inanıyorum. 
BAŞKAN
– Sayın Bayraktutan…
13.- Artvin Milletvekili Uğur
Bayraktutan’ın, 15 Temmuz darbe girişimini şiddetle telin ettiğine, Hopa’da 9
tane gencin hiçbir alakaları olmadığı hâlde darbeye teşebbüsten, anayasal
düzeni değiştirmekten dolayı göz altına alındıklarına ilişkin açıklaması
UĞUR
BAYRAKTUTAN (Artvin) – Teşekkür ediyorum Sayın Başkanım. 
Ben
de 15 Temmuz darbe girişimini şiddetle telin ediyorum, şiddetle kınıyorum. 
O
akşam olanları hepimiz beraber yaşadık. Olay olduğu zaman ben de Parlamento
dışındaydım, ilk gelen milletvekillerinden biriyim. O gece hem burada hem diğer
bölümlerde bir Meclisin, bir Parlamentonun, Gazi Meclisin nasıl bombalandığını
gördük. Bunu bombalayacak kadar yoldan çıkanların ne kadar alçaldığını da bu
arada gördük.
Değerli
Başkanım, bu arada, darbeyle alakalı sorumluların yargılanması tabii ki
esastır, bu konuda hiçbir tereddüt yoktur hukuk içerisinde ama darbeyle alakası
olmayan, benim seçim bölgem Hopa’da da, ne yazık ki, 9 genç hiçbir alakaları
olmadığı hâlde -biraz önce Sayın Bakana da sunduk bu listeyi- darbeye
teşebbüsten dolayı, anayasal düzeni değiştirmekten dolayı gözaltına
alınmışlardır. Gerçekten hiçbir alakaları yoktur. Büyük bir hukuki hata
yapılmıştır. Bu konuda da kamuoyunun dikkatini bu hususa çekiyorum. 
Bir
kere daha, darbe nedeniyle hayatını kaybeden şehitlerimize Allah’tan rahmet
diliyorum, yaralılarımıza acil şifalar diliyorum. 
BAŞKAN
– Sayın Yavuz…
14.- Sakarya Milletvekili Ali İhsan
Yavuz’un, 15 Temmuzda ölüm pahasına meydanlara hücum eden milleti saygıyla ve
hürmetle selamladığına ve milletin Meclisi dâhil her yeri bombalayanları
lanetlediğine ilişkin açıklaması
ALİ
İHSAN YAVUZ (Sakarya) – Alçakça darbe girişiminin en sıcak saatlerinde, Meclis
yolunda, Enerji Bakanlığı civarında yolun kapatılmış olması karşısında, 
“Bayrakları
bayrak yapan üstündeki kandır,
Toprak,
eğer uğrunda ölen varsa vatandır.” şuuruyla bir babanın yanındaki üç oğluna
dönerek “Sizi bugünler için büyüttüm, ya bu engeli bertaraf edersiniz ya da
burada ölürsünüz.” diyerek o yerdeki engelin kaldırılmasına öncülük eden o
yiğitleri, Türkiye'nin her yerinde olduğu gibi Sakarya’da da bir saat gibi kısa
bir sürede yüzbinlerce kişiyle Sakarya Valiliğinin önünde toplanarak Valiliği
alçaklardan temizleyenleri, aynı şekilde o gün bugün ölüm pahasına meydanlara
hücum etmeyi ve Başkomutan Recep Tayyip Erdoğan’ın “Artık evlerinize
dönebilirsiniz.” talimatı olmadan da eve dönmemeyi kafasına koymuş aziz ve asil
milletimizi saygıyla ve hürmetle selamlıyor, milletin Meclisi dâhil her yeri
bombalayanları da lanetliyorum.
BAŞKAN
– Teşekkür ederim.
Son
olarak Sayın Tezcan…
15.- Mersin Milletvekili Yılmaz Tezcan’ın,
darbe girişimine destek olanları lanetlediğine, darbe girişiminde şehit olan
vatandaşlara, polise ve millî olan askerlere Allah’tan rahmet, yaralılara
şifalar dilediğine ilişkin açıklaması
YILMAZ
TEZCAN (Mersin) – Teşekkür ediyorum Sayın Başkan.
FETO
terör örgütü mensubu çılgın ve hain, milletimize ait olan tankları, uçakları,
silahları milletimize, başta Gazi Meclisimiz olmak üzere milletimizin
kurumlarına ve Sayın Cumhurbaşkanımıza çevirmişlerdir. Bu şerefsiz girişimin
içinde olan, değişik vesilelerle bu darbe girişimine destek olan namussuzları
bir kez daha kınıyor ve lanetliyorum. Maneviyat bahçemize dadanmış olan bu
FETÖ’cü ve iş birlikçi domuz sürülerini, sırtlanları, leş kargalarını,
kanımızı, canımızı, değerlerimizi, zenginliklerimizi emmeye yeltenen bu
sülükleri, asalakları hep birlikte silkelemeli, sırtımızdan atmalı, kamburumuzu
düzeltmeliyiz. Hep birlikte el ele vererek, gücümüzü toplayarak, maneviyatımızı
düzelterek iyiler olarak bir olup yanlışları düzeltmeliyiz. Bu vesileyle, darbe
girişiminde şehit olan vatandaşlarımıza, polisimize ve millî olan askerlerimize
Allah’tan rahmet, yakınlarına sabır, yaralılara şifa diliyorum.
İlk
andan itibaren dik ve ferasetli duruşuyla bizleri cesaretlendiren…
(Mikrofon
otomatik cihaz tarafından kapatıldı)
BAŞKAN
– Milletvekili arkadaşlarıma teşekkür ediyorum.
İSRAFİL
KIŞLA (Artvin) – Devam etsin Başkanım.
ENGİN
ALTAY (İstanbul) - Devam etsin Başkanım. Meclis demokrasiye sahip çıkıyor Sayın
Başkanım.
BAŞKAN
– Evet, Meclis demokrasiye sahip çıkıyor. Ben de buna katılıyorum ama bunu grup
başkan vekilleriyle konuşarak biçim aldırdık. O yüzden bilginize sunuyorum,
kusurumuza bakmayın. 
Milletvekili
arkadaşlarımıza tekrar teşekkür ediyorum.
Şimdi
grup başkan vekillerimize söz vereceğim.
Sayın
Akçay, buyurun.
16.- Manisa Milletvekili Erkan Akçay’ın,
darbecilerden ve destekçilerinden en kısa zamanda ve en iyi şekilde hesap
sorulması gerektiğine, iki günde yaklaşık 50 bin kamu personelinin görevden
uzaklaştırılmasına ve bu konuda kamuoyuna aydınlatıcı açıklamaların
yapılmasında fayda olduğuna ve darbe girişimi sonrasında yeni bir fiilî durum
yaratma gayretlerine karşı olduklarına ilişkin açıklaması
ERKAN
AKÇAY (Manisa) – Teşekkür ederim Sayın Başkan.
15
Temmuz darbe girişimi hamdolsun başarıya ulaşamamıştır. Milletimizin, Türk
Silahlı Kuvvetlerinin, Emniyet personelinin, iktidar ve muhalefetin, siyasi
liderlerin, medyanın ve Türkiye Büyük Millet Meclisinin kararlılığıyla bu darbe
girişimi önlenmiştir ve ülkemiz bir uçurumun kenarından dönmüştür. Ancak,
milletimiz ve Türkiye Cumhuriyeti hâlen bıçak sırtındadır. Krizden fırsat
devşirme gayretinden uzaklaşıp toplumsal barışı, birlik ve beraberliği, güveni
güçlendirecek eylem ve söylemlerde bulunulması her zamankinden daha büyük önem
arz etmektedir ve bu fırsat asla heba edilmemelidir. 
Darbe
girişimi, bir devlet yıkıcılığı girişimidir. 15 Temmuz gecesi, saldırılar doğrudan
aziz milletimize, Türkiye Cumhuriyeti’ne ve kurumlarına yapılmıştır. Darbe
girişiminde bulunan asker kıyafeti giymiş teröristler asker ile polisi, asker
ile halkı karşı karşıya getirmek istemişlerdir. Televizyonlarda gördüğümüz
Mehmetçiklerin yere yatırılışları, elleri yukarıda teslim alınışları, kötü
muameleye tabi tutulup tekmelenişleri, çıplak bir hâlde elleri arkada spor
salonlarında tutulma görüntüleri ve tahkir edilmeleri Türk milleti olarak
sindirilebilecek hususlar değildir. Darbe girişimcilerinin devlet düşmanı
tutumlarına karşı asker düşmanlığı yapılmamalıdır ve yapılmasına da izin
verilmemelidir. Darbecilerden ve destekçilerinden en kısa zamanda ve en iyi
şekilde hesap sorulmalı ve derhâl cezalandırılmalıdırlar. 
Bir
diğer konu: Bu faaliyetler yürütülürken toplumumuzda…
(Mikrofon
otomatik cihaz tarafından kapatıldı)
BAŞKAN
– Sayın Akçay, tamamlayın lütfen. 
ERKAN
AKÇAY (Manisa) – …bir cadı avı tedirginliği de oluşturulmamalıdır. İki günde
yaklaşık 50 bin kamu personelinin görevden uzaklaştırılması ve bu konuda
kamuoyuna aydınlatıcı ve tedirginlikleri giderici açıklamaların yapılmasında
fayda görüyoruz. 
Bir
hususun altını çizmek istiyorum: Genel Başkanımız Sayın Devlet Bahçeli, 2011
yılında bu cemaat faaliyetlerinin durdurulması çağrısında bulunurken dönemin
Sayın Başbakanı ve iktidar yöneticileri Sayın Genel Başkanımıza karşı çıkmıştı
ve çok tahkir edici sözler de ifade edilmişti. Bugün geldiğimiz noktada Sayın
Genel Başkanımızın haklılığı bir kez daha ortaya çıkmıştır. 
Son
bir hususu daha belirtmek istiyorum: Darbe girişimi sonrasında yeni bir fiilî
durum yaratma gayretlerini dikkatle takip ediyoruz. İçerisinde bulunduğumuz…
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Tamamlayabilir miyim?
BAŞKAN
– Tabii, bir dakika daha vereyim size Sayın Akçay.
Buyurun.
ERKAN
AKÇAY (Manisa) – …hassas ve zor günlerden başka bir oluşum ve fiilî durum
devşirilmeye çalışılması telafisi zor durumlar ortaya çıkarabilecektir.
Demokrasi ve hukuktan başka çıkış yolumuz yoktur.
Dün
darbecilerin fiilî durum oluşturma gayretine nasıl karşı çıktıysak bugün de
birtakım fiilî durumlar oluşturulması gayretine karşı çıkıyoruz, yarın da karşı
çıkacağız ve hep birlikte karşı çıkmamız gerekiyor. 15 Temmuzda oluşan birlik,
beraberlik havasını heba etmememiz lazımdır ve milletimizin en büyük beklentisi
de budur. 15 Temmuz gecesi iktidarıyla ve muhalefetiyle hep birlikte
demokrasiye nasıl sahip çıktıysak bu tutumu devam ettirmemiz gerekmektedir.
Asıl başarı, ortak duruş çerçevesinde gerçekleştireceğimiz bu mücadeleyle
gelecektir.
Teşekkür
ederim.
BAŞKAN
– Teşekkür ederim Sayın Akçay.
Sayın
Gök…
17.- Ankara Milletvekili Levent Gök’ün,
Kıbrıs Barış Harekâtı’nın 42’nci yıl dönümüne, darbe girişiminin önlenmesinin
demokrasi adına büyük bir kazanç olduğuna ama bundan sonra atılacak adımların
da en az darbenin önlenmesi kadar önem taşıdığına ve Türkiye’nin çok soğukkanlı
olunması gereken bir dönem içerisinde olduğuna ilişkin açıklaması
LEVENT
GÖK (Ankara) – Teşekkür ederim Sayın Başkan.
Bundan
kırk iki yıl önce gerçekleştirilen Kıbrıs Barış Harekâtı’nın karar alıcıları
Sayın Bülent Ecevit, Sayın Necmettin Erbakan ve Türk toplumunun liderleri Sayın
Fazıl Küçük ve Rauf Denktaş’ı saygı ve rahmetle andığımı belirterek konuşmama
başlamak istiyorum. 
Sayın
Başkan, önemli bir süreçten geçerken, Cumhuriyet Halk Partisi olarak, darbe
girişimine karşı çok net bir tutum sergileyen bir parti mensubu olarak, esas,
asıl tehlikenin de bundan sonra gelebileceğinin altını çizmek istiyoruz. 
Bir
darbe girişiminin hem halkla hem de Meclisle bütün siyasi partilerce
göğüslenmesi ve önlenmesi çok önemlidir, demokrasi adına büyük bir kazançtır.
Ama, esas bundan sonra atılacak adımlar da en az o darbenin önlenmesi kadar
önem taşımaktadır. 
Çok
çeşitli yerlerden şu anda yapılan kimi uygulamalarla ilgili çok rahatsızlıklar
dile getirilmektedir. Örneğin, Yükseköğrenim Kurumu bütün dekanların istifasını
istemiştir. Şimdi, böylesine bir tabloda bütün dekanlar da zan altında
kalmıştır. Yani, acaba hangi gerekçeyle YÖK böyle bir girişimi başlattı? Ve
enteresandır, sözlü olarak bu talebini iletiyor, yazılı olarak sorumluluk
almıyor. Ama, şu anda bütün dekanların istifasının istenilmesiyle bütün
dekanların da zan altında kaldığı bir süreç yaşıyoruz, en tipik örneklerinden
bir tanesi. Eğer suça karışan varsa herkesin yargılanması en doğaldır ama yani
herkesin de böyle bir kapsamda değerlendirilmesi bence bundan sonraki sürecin
en büyük tehlikelerini getirmektedir. 
Yine,
arkadaşlarımız dile getirdiler, gözaltında olup da herkesin hukuk içerisinde
kalınması kaydıyla bağımsız yargı eliyle cezalandırılmasını savunuyoruz. Bundan
uzaklaşılacak her türlü adım bizi çok ciddi başka tartışmalara götürür.
İktidarın, devleti yönetenlerin bundan özenle kaçmaları gerekmektedir.
Türkiye’nin çok soğukkanlı olması gereken bir dönem içerisinde olduğunu ifade
ediyoruz. 
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Gök.
LEVENT
GÖK (Ankara) – Ama, bu dönemde de işte basiretli olmak, akıllı olmak gerekiyor.
Yani, başka anlamalara yol açacak, tedirginliklere yol açacak uygulamalar
içerisinde bulunulduğu zaman, başka kırılganlıkları da beraberinde
getirecektir. Oysa tüm amacımız, Türkiye’yi bir sükûnet içerisine götürmek ve
korumaya çalıştığımız demokrasiyi, insan haklarını daha ileri boyuta getirmektir.
Bu nedenle devleti yönetenlere, iktidar partisine çok önemli bir görev düştüğü
bir süreçten geçiyoruz. Bu konuda çok dikkatli olunmalı ve en ufak bir
yanlıştan dahi kaçınılmalıdır. 
Teşekkür
ederim. 
BAŞKAN
– Teşekkür ederim Sayın Gök.
Sayın
Bostancı…
18.- Amasya Milletvekili Mehmet Naci
Bostancı’nın, darbecilerin millet iradesine el koymak için kullandıkları
terörist yöntemlerin, kendi zayıflıklarının, korkularının ve endişelerinin
birer kanıtı olduğuna, darbecilerin mevcut hukuk düzeni içerisinde hak
ettikleri cezaları alacağına ve bu darbenin arka planında yer alan her türlü
yapılanmaya karşı devletin en aktif şekilde işlemleri yürütmesinin aklın gereği
olduğuna ilişkin açıklaması
MEHMET
NACİ BOSTANCI (Amasya) – Sayın Başkanım, teşekkürler. 
Her
darbe zayıfların işidir çünkü darbe marifetiyle olağan yollarla temsilciliğini
üstlenemedikleri millet iradesini almak isterler, zayıflıkları da buradan
kaynaklanır.
Bu
darbeciler ayrıca zayıflar çünkü millet iradesine el koymak için kullandıkları
tedhiş yöntemleri, terörist yöntemler kendi zayıflıklarının, korkularının ve
endişelerinin de birer kanıtı olarak milletin önüne çıkmıştır. Kendinden emin
olanlar, en azından gücü olduğunu varsayanlar Meclisi bombalamazlardı,
stratejik yerlere saldırmazlardı, halkı tedhiş yöntemleriyle amaca ulaşmaya
çalışmazlardı, halkın üzerine tank sürmezlerdi, daha kendilerine güvenli bir
şekilde davranırlardı ama o güven ne bu darbecilerde şüphesiz ne de başka
darbecilerde olmadı, olmayacak. 
Tutanaklar
yayınlandıkça Türkiye’nin öteden beri konuştuğu, tartıştığı derin bir
yapılanmanın askeriye içerisinde çöreklenmiş terörist bir girişim şeklinde bu
darbeyi organize ettiği ortaya çıkıyor. Paralel çete denilen bu yapılanma bir
taraftan -İslam demeye dilim varmıyor- İslam’ın bâtıni bir yorumu üzerinden
kendisine sempati sağlamaya çalışıyor. Ama unutmayalım, asli unsur bu değildir,
asli unsur sosyoekonomik bir yapılanma üzerinden kendi taraftarlarına vadetmeye
çalıştığı imkânlardır. Artık Türkiye’de böyle bir vaat, bu imkânlar marifetiyle
etrafına adam toplama şartları bulunmadığı için bu yapı mutlak surette, bir
kere kendiliğinden sosyolojik olarak çökmeye mahkûmdur. Onun ötesinde, Türkiye
Cumhuriyeti devleti, demokrasiye ve millet iradesine sahip çıkan her kesim…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Bostancı. 
MEHMET
NACİ BOSTANCI (Amasya) - …başka yol ve yöntemlerle millet iradesine el koyma
girişimini sürekli kendi bünyesinde barındıran bu yapıya ve benzeri yapılara
karşı mutlaka her zaman uyanık olacaktır. Bu terörist girişime karşı
milletimizin, siyasi büyüklerimizin -başta Sayın Cumhurbaşkanımız, Sayın
Başbakanımız olmak üzere, sayın muhalefet genel başkanları, demokratik
kuruluşlar olmak üzere- gösterdikleri direniş ve halkı meydanlara çağırması son
derece önemlidir. Aynı zamanda, kritik yerlerde birbirinden haberi olmayan
askeriyenin içindeki vatansever subayların “Halka ateş açın.” emrini
reddetmeleri erlerin, subayların darbecilerin iradesine teslim olmamak için
direniş göstermeleri… 
(Mikrofon
otomatik cihaz tarafından kapatıldı)
BAŞKAN
– Sayın Bostancı, bir dakika vereyim size de; lütfen tamamlayın. 
Buyurun.

MEHMET
NACİ BOSTANCI (Amasya) - …Emniyette insanların kahramanca direnmeleri, şüphesiz
en önemlisi, gözünü kırpmadan tankların önüne atılan insanların, bu milletin
gösterdiği sivil direniş bu darbeye mâni olmuştur. 
Allah’ın
izniyle bu darbeciler elbette yargılanacak, hak ettikleri cezaları alacaktır.
Mevcut hukuk düzeni içerisinde bütün bunların yapılacağı muhakkaktır. Sayın Başbakanımız
son grup toplantısında da darbecilerle elbette hukuk devleti arasındaki o derin
farkı, insan haklarına ve hukuka uygun bir tarzda bütün bu soruşturmaların
yapıldığı, yapılacak olduğu hususundaki kararlı iradeyi ortaya koymuştur.
Milletimiz huzur içinde olabilir. 
Öte
yandan, bu darbenin arka planında yer alan her türlü yapılanmaya karşı da
devletin en aktif şekilde işlemleri yürütmesi aklın gereğidir, bu ülkenin
geleceğine ilişkin de borcumuzdur. 
(Mikrofon
otomatik cihaz tarafından kapatıldı)
MEHMET
NACİ BOSTANCI (Amasya) - Teşekkür ediyorum. 
BAŞKAN
– Teşekkür ederim Sayın Bostancı. 
Sayın
Demirel, buyurun. 
19.- Diyarbakır Milletvekili Çağlar
Demirel’in, 15 Temmuzda gerçekleştirilen darbeyi bir kez daha kınadığına, bu
darbe sonucunda yaşamını yitirenlere Allah’tan rahmet, yaralılara acil şifalar
dilediğine, çıkış yolunun demokrasi ve özgürlüklerin yeniden inşasından
geçtiğine, 20 Temmuz Suruç katliamının 1’inci yıl dönümüne, Nusaybin’de
milletvekillerine ve bir kadın grubuna yapılan darp girişimiyle ilgili açıklama
beklediklerine ve sendikalar ile odaların Parlamentoyu ziyareti sırasında
Ankara Milletvekili Sırrı Süreyya Önder’e yönelik tutuma ilişkin açıklaması
ÇAĞLAR
DEMİREL (Diyarbakır) – Teşekkürler Sayın Başkan. 
Sayın
Başkan, daha önce de ifade ettiğimiz gibi, 15 Temmuzda gerçekleştirilen darbeyi
bir kez daha kınadığımızı ifade etmek istiyorum ve bu darbe sonucunda yaşamını
yitirenlere Allah’tan rahmet, yaralılara da acil şifalar diliyorum. 
Bu
süreci değerlendirdiğimizde, darbenin nasıl gerçekleştirildiği ve bu süreç
sonucunda da gerçekleştirilmiş olan bu darbenin sonuçlarının asla kabul
edilemez olduğunu bir kez daha ifade ediyoruz ve buradan çıkış yolunun
demokrasi ve özgürlüklerin yeniden inşasından geçtiğini bir kez daha söylemek
istiyorum ve darbe sürecinde yaşananların hukuk çerçevesinde, insan hakları
çerçevesinde, yaklaşımların da bu şekilde gerçekleşmesi gerektiğini bir kez
daha belirtmek istiyoruz. 
Aynı
şekilde, bu beş günlük süre içerisinde özelde bütün kamu kurumlarına, eğitim,
sağlık, YÖK ve yargı organları başta olmak üzere bütün kamu kurumlarına
yaklaşımın, bütün oradakilerin gözaltına alınması ya da görevden alınmasının
ülkeyi bundan sonraki süreçte bir kaygıya götüreceğini düşünüyoruz. Çünkü,
burada gerçekten bağlantısı olanların adil bir şekilde yargılanmasını
sağlamaktır. Bu, insanları ve Türkiye toplumunu da kaygılandırıyor. Bunun bir
an önce Hükûmet ve devlet yetkilileri tarafından açıklanması gerektiğini ifade
etmek istiyorum.
Tekrar,
bugün 20 Temmuz, Suruç katliamının 1’inci yıl dönümü. Suruç’ta IŞİD çetelerinin
oradaki gençlere karşı uyguladığı…
(Mikrofon
otomatik cihaz tarafından kapatıldı) 
BAŞKAN
– Tamamlayın lütfen Sayın Demirel.
ÇAĞLAR
DEMİREL (Diyarbakır) – …bombalı saldırıyla birlikte, Suruç’ta 33 gencimiz yaşamını
yitirdi. Onların talepleri, Kobani’dekilere, Kobani’deki çocuklara destek olmak
ve Türkiye'deki birçok gençle birlikte orada yeni yaşamın inşasını sağlamaktı.
Bugün Suruç’ta, Diyarbakır’da, Ankara'da IŞİD çetelerinin yapmış olduğu bu
katliamları açığa çıkarmamak, bunu hukuk önüne çıkarmamak aslında bu darbenin
bu aşamaya gelmesini sağlamaktır. Bunu bir kez daha ifade ediyoruz. Çünkü, bunu
gördüğümüzü, bu sorunları dile getirdiğimizi… Birçok defa bu Parlamentoda
birçok arkadaşımız bu tehlikeleri görerek burada ifade etti. Ama, bunların
dikkate alınmadığını bir kez daha gördük ve söylediklerimizde de ne kadar haklı
olduğumuzu, bu kaygılarımızı ifade ettiğimizde de ne kadar haklı olduğumuzu bir
kez daha görmüş olduk.
Yine,
aynı şekilde…
(Mikrofon
otomatik cihaz tarafından kapatıldı) 
BAŞKAN
– Size de bir dakika ek süre veriyorum Sayın Demirel. 
Lütfen,
buyurun.
ÇAĞLAR
DEMİREL (Diyarbakır) – …bu sürecin hâlâ bitmediğini düşünüyoruz. Çünkü,
Nusaybin’de, Şırnak’ta ve Sur’da birçok il ve ilçelerde hâlâ sokağa çıkma
yasaklarının olduğunu, hâlâ ablukaların ve tehlikelerin devam ettiğini gördük.
Dün Nusaybin’de milletvekili arkadaşlarımız ve kadın arkadaşlarımıza orada darp
girişimi ve -şunu söyleyelim- milletvekili iradesi ve kadın arkadaşlarımıza
yönelik ablukanın gerçekleştirilmiş olması ve bunu görüşmelerimiz sonucunda da
kim tarafından yapıldığının hâlâ bilgisinin bize ulaştırılmadığı ve
milletvekiline, kadın milletvekillerimize yapılan bu davranışa ilişkin de sizin
bu konuda bir açıklama yapmanızı bekliyorduk ve kınamanızı bekliyorduk.
Yine
aynı şekilde bugün sendikaların ve odaların özelde Parlamentoyu ziyaret
etmesiyle birlikte Sayın Sırrı Süreyya Önder partimiz adına orada bir konuşma
gerçekleştirdi…
(Mikrofon
otomatik cihaz tarafından kapatıldı)
ÇAĞLAR
DEMİREL (Diyarbakır) – Tamamlayacağım Başkan.
BAŞKAN
– Buyurun.
ÇAĞLAR
DEMİREL (Diyarbakır) – Bu konuşmaya ilişkin orada gerçekleştirilen linci
kınadığımızı, kabul etmediğimizi, milletvekilinin düşüncesine tahammül edemeyen
bir düşüncenin asla kabul edilemeyeceğini ifade etmek istiyorum ve Meclis
Başkanının da kendi çalışma arkadaşına, Başkanlık Divanında yer alan bir
arkadaşına ilişkin de Sayın Sırrı Süreyya Önder çıktıktan sonra orada o
topluluğa şunu ifade etmiştir: “Dersini verdiniz.” söylemini kınıyoruz. Bir
Meclis Başkanına yakışmayan bir tutum ve davranış olduğunu ifade etmek
istiyorum.
Yine
aynı şekilde düşüncelere tahammülsüz ve sözlerini söyleyen milletvekillerine
tahammül edemeyen bir anlayışın kabul edilemez olduğunu ifade ederek özelde
demokrasinin, özgürlüklerin gelişebileceği bir ülkede milletvekilinin bile
sözüne tahammül etmeyen bir Meclis Başkanımıza kesinlikle yakışmayan bir tutum
ve davranış olduğunu bir kez daha ifade ediyor ve Sayın Sırrı Süreyya Önder’den
ve bütün partimizden özür dilemesini bekliyoruz.
Teşekkür
ediyorum.
BAŞKAN
– Teşekkür ederim.
Gündeme
geçiyoruz.
Başkanlığın
Genel Kurula sunuşları vardır.
Meclis
araştırması açılmasına ilişkin üç önerge vardır, ayrı ayrı okutuyorum.
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bolu Milletvekili Tanju Özcan ve 24
milletvekilinin, beyaz et sektörünün sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/267)
Türkiye Büyük Millet Meclisi Başkanlığına
Türkiye
1970'li yıllardan itibaren, beyaz et sektöründe çok önemli atılımlar yaparak
dünya ülkeleri sıralamasında üst sıralara yerleşmiştir. 1970'li yıllarda
sektörde egemen olan aile işletmeciliği, sınırlı kapasite, pahalı üretim
1980'li yıllardaki yapısal değişimle yerini modern, entegre tesislere ve
sözleşmeli üretim modeline bırakmış, 1990'lı yıllarda dünya standartları
yakalanmış ve 2000'li yıllara gelindiğinde üretim sürekli artarak devam
etmiştir.
Son
yıllarda artan kırmızı et fiyatları, ekonomik krizler nedeniyle halkın alım
gücünün azalması gibi faktörler genel olarak beyaz et, özeline tavuk üretimini
ve tüketimini ön plana çıkartmıştır.
Beyaz
et üretimi, halkın hayvansal protein ihtiyacının karşılanmasında son yıllarda
çok önemli bir rol oynamaya başlamıştır. Önümüzdeki yıllarda bu rolün artarak
devam etmesi beklenmektedir. Beyaz et sektörü içerisinde tavukçuluğun, Türkiye
için stratejik bir ürün olma özelliği kazanması sektördeki beklentileri oldukça
olumlu yönde etkilemektedir. Ülkemizde bugün, tavuk yumurtası üretimi 17 milyon
adet, tavuk eti üretimi 2 milyon tona yaklaşmıştır.
Üretilen
beyaz etin yaklaşık yüzde 85'i son derece modern tesislerde gerçekleştirilmekte
olup, tesislerin çoğu gelişmiş ülkelerdeki benzerlerine oranla çok daha modern
yapıdadır.
Yıllık
cirosunun 6 milyar ABD Dolara ulaştığı, üretici çifti, yem, ilaç, yan sanayi,
satıcı esnaf, nakliye, pazarlama elemanıyla geçimini sağlayan insan sayısının
2,5 milyonu geçen sektör birçok sorunla karşı karşıyadır.
Beyaz
et sektöründe en önemli sorunlardan biri dışa bağımlılıktır. Hayvan materyali,
yem, aşı ve birçok konuda sektör dışarı bağımlıdır. Damızlık civcivler
yurtdışından getirilmektedir. Bu denli dışa bağımlı olarak çalışan bir
sektörün, yem maddeleri ve damızlık ihtiyacını kendi kaynaklarından sağlayan
ABD ve AB ülkeleri ile rekabet gücü zayıftır. Ayrıca son dönemlerde Suriye,
İran, Irak ve Rusya ile yaşanan siyasi kriz sektöre çok ciddi zararlar
vermiştir.
Yaşanan
ekonomik krizler, üretim fazlalıkları, kur dalgalanmaları nedeniyle artan ham
madde fiyatları sonucunda oluşan dalgalanmalar bir diğer sorundur. Sektörün
diğer çok önemli bir sorunu da ruhsatsız kümeslerdir. Ülkemizde kümeslerin
yaklaşık yüzde 85'i yüksek kalitede hizmet vermesine rağmen ruhsatsızdır. Yapı
ruhsatı olmadığı için birçok kümes kapatılma tehlikesi ile karşı karşıyadır.
Ülke çapındaki üretimin yaklaşık yüzde 35’ini karşılayan Bolu ilinde yapı
ruhsatı olmayan kümes sayısı tespit edilen 3 binden fazla olup, tespit
edilemeyenlerle bu rakamın 6 bin-7 bin civarında olduğu tahmin edilmektedir.
Sektörün
içinde bulunduğu ruhsat sorunu yıllarca çözümsüz kalmış ve günümüze kadar
gelmiştir. Bu sektör sadece Bolu ilinde doğrudan 10 bin kişiye iş imkânı
sağlamaktadır. Nüfusunun yüzde 35'inin kırsal kesimde yaşadığı ve kırsal
kesimde yaşayanların büyük çoğunluğunun işsiz veya gizli işsiz olduğu ülkemizde
tavukçuluk istihdam yaratmak açısından önemli bir faaliyettir.
Bütün
bu konular içerisinde, sektörün sorunlarının iyi bilinmesi ve bu sorunların
çözümüne yönelik politikaların geliştirilmesi gerekmektedir. 
Bu
amaçla, genelinde beyaz et sektörünün ve özelinde tavukçuluğun sorunlarının
ortaya konulması, yaşanan sıkıntılara son vermek için hangi önlemlerin
alınabileceği ve sektörün gelişimine yol açacak ekonomik politikaların
oluşturulabilmesi için Anayasa’nın 98’inci, İç Tüzük’ün 104 ve 105’inci
maddeleri gereğince Meclis araştırması açılmasını saygılarımızla arz ederiz. 
1)
Tanju Özcan  (Bolu)
2)
Kazım Arslan  (Denizli)
3)
Aydın Uslupehlivan  (Adana)
4)
Aylin Nazlıaka (Ankara)
5)
Gülay Yedekci  (İstanbul)
6)
Mevlüt Dudu  (Hatay)
7)
Ahmet Akın  (Balıkesir)
8)
Mehmet Gökdağ  (Gaziantep)
9)
Mustafa Sezgin Tanrıkulu  (İstanbul)
10)
Nurhayat Altaca Kayışoğlu  (Bursa)
11)
Kadim Durmaz  (Tokat)
12)
Mahmut Tanal  (İstanbul)
13)
Şenal Sarıhan  (Ankara)
14)
Haydar Akar  (Kocaeli)
15)
Namık Havutça  (Balıkesir)
16)
Devrim Kök  (Antalya)
17)
Ali Şeker  (İstanbul)
18)
Çetin Arık  (Kayseri)
19)
Çetin Osman Budak  (Antalya)
20)
Melike Basmacı  (Denizli)
21)
Erkan Aydın  (Bursa)
22)
Ceyhun İrgil  (Bursa)
23)
Lale Karabıyık  (Bursa)
24)
Orhan Sarıbal  (Bursa)
25)
Tur Yıldız Biçer  (Manisa)
2.- Bolu Milletvekili Tanju Özcan ve 24
milletvekilinin, ülkemizdeki faili meçhul cinayetlerin ve arkasındaki güçlerin
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/268)
Türkiye Büyük Millet Meclisi Başkanlığına
Faili
meçhul cinayetler hiç şüphesiz ki Türk siyasi tarihinin en büyük utanç
tablolarından biridir. Maalesef hükûmetlerin insan hakları ihlallerinin
önlenmesi konusunda gerekli adımları atmaması sonucunda faili meçhul cinayet
sayısı yıllar geçtikçe katlanarak artmıştır.
Ülkemizde
birçok aydın, yazar, düşünür, siyasetçi faili meçhul cinayetlere kurban
gitmiştir. Özellikle 1990 sonrası faili meçhul cinayetlerde gözle görülür bir
artış yaşanmıştır. 1990 yılında Muammer Aksoy, aylar sonra Bahriye Üçok, 1993
yılında Uğur Mumcu, 1999 yılında Ahmet Taner Kışlalı, 2002 yılında Necip
Hablemitoğlu ve son dönemde Diyarbakır Baro Başkanı Tahir Elçi cinayetlerinin
hâlâ tam olarak aydınlatılmaması kamuoyunda tepki ve akıllarda soru işaretleri
oluşturmaktadır.
Tüm
faili meçhul cinayetler hafızalarda silinmesi mümkün olmayan izler yaratsa da
özellikle araştırmacı gazeteci yazar Uğur Mumcu'nun öldürülmesi olayı Türk
toplumunu derinden sarsmıştır.
Cumhuriyetin,
Atatürk ilke ve devrimlerinin ödünsüz savunucusu Uğur Mumcu, daha 1980’li
yıllarda çeteleri, siyaset-tarikat-ticaret ilişkilerini, aydınlatılmayan
cinayetleri, terör ile kaçakçılık arasındaki bağı, dinselliğe ya da ırkçılığa
ödün veren siyasal iktidarların iç yüzünü gözler önüne sererken demokrat, laik,
cumhuriyetçi, tam bağımsızlıktan, tüm hak ve özgürlüklerden yana 5 bini aşkın
yazı yazmış, diziler hazırlamış, söyleşiler yapmıştı.
Geçen
yirmi iki yıl içerisinde Mumcu cinayetinin tüm yönleriyle aydınlatılmaması,
suçluların bulunamayıp bir türlü cezalandırılamaması toplum vicdanında
iyileşmesi mümkün olmayan yaralar açmıştır.
Faili
meçhul cinayetlerin aydınlatılması konusunda AKP Hükûmetinin gerekli adımları
atmaması sonucunda pek çok dosya komisyonlarda ve yargı sürecinde çözümlenmeyi
beklemektedir. Bu konuda Hükûmetin sessiz ve eylemsiz kalması sebebiyle başta
Uğur Mumcu olmak üzere birçok faili meçhul cinayet ve kamu vicdanında soru
işaretleri devam eden birçok şüpheli ölüm dosyası zaman aşımıyla karşı
karşıyadır.
Faili
meçhul cinayetler Türkiye Cumhuriyeti gibi hukuk devleti anlayışını
benimsediğini iddia eden ülkelerde kabul edilemez bir olgudur. Bu bağlamda,
Türk siyasi tarihinin içinde yer alan söz konusu bu karanlık tablo hem
vatandaşlarımızın devlete ve kurumlarına duyduğu güvenin zaman içinde giderek
azalmasına neden olmuş hem de ülkemizin insan hakları ve demokratikleşme
karnesine giderilemez olumsuz etki yaratmıştır. Böyle bir demokrasi ayıbı
gelecek nesillere bırakılacak en kötü mirastır.
Yukarıda
kısaca özetlenen gerekçeler göz önüne alındığında, ülkemizdeki faili meçhul
cinayetlerin ve arkasındaki güçlerin aydınlatılması amacıyla Anayasa’nın
98'inci, Türkiye Büyük Millet Meclisi İçtüzüğü’nün 104 ve 105'inci maddeleri
gereğince Meclis araştırması açılmasını arz ederim.
1)
Tanju Özcan  (Bolu)
2)
Mustafa Sezgin Tanrıkulu  (İstanbul)
3)
Gülay Yedekci  (İstanbul)
4)
Aydın Uslupehlivan  (Adana)
5)
Mevlüt Dudu  (Hatay)
6)
Şenal Sarıhan  (Ankara)
7)
Nurhayat Altaca Kayışoğlu  (Bursa)
8)
Aylin Nazlıaka  (Ankara)
9)
Mehmet Gökdağ  (Gaziantep)
10)
Mahmut Tanal  (İstanbul)
11)
Kadim Durmaz  (Tokat)
12)
Ahmet Akın (Balıkesir)
13)
Ali Şeker  (İstanbul)
14)
Çetin Arık  (Kayseri)
15)
Haydar Akar  (Kocaeli)
16)
Çetin Osman Budak  (Antalya)
17)
Namık Havutça  (Balıkesir)
18)
Onursal Adıgüzel  (İstanbul)
19)
Devrim Kök  (Antalya)
20)
Melike Basmacı  (Denizli)
21)
Erkan Aydın  (Bursa)
22)
Ceyhun İrgil  (Bursa)
23)
Lale Karabıyık  (Bursa)
24)
Orhan Sarıbal  (Bursa)
25)
Tur Yıldız Biçer  (Manisa)
3.- Bolu Milletvekili Tanju Özcan ve 23
milletvekilinin, sosyal yardımlaşma ve dayanışma vakıflarından yapılan
yardımlardaki keyfî uygulamaların araştırılarak alınması gereken önlemlerin
belirlenmesi amacıyla Meclis araştırması açılmasına ilişkin önergesi (10/269)
Türkiye Büyük Millet Meclisi Başkanlığına
Ülkemizde
3294 sayılı Kanun’la sosyal güvencesi olmayan, muhtaç vatandaşlarımıza ve her
ne suretle ülkemize kabul edilmiş kişilere yardım etmek üzere 1986 yılında
kurulan sosyal yardımlaşma vakıflarından yardım yapılmaktadır. Sosyal
yardımlaşma vakıfları tüm il ve ilçelerimizde faaliyet göstermek suretiyle bu
yardımları hak sahiplerine ulaştırmaktadır.
Yoksulluk,
en basit tanımıyla insanların temel ihtiyaçlarını karşılayamaması olarak
tanımlanmaktadır. TÜRK-İŞ tarafından her ay düzenli açlık ve yoksulluk
araştırması yapılmaktadır. Buna göre 2015 Kasım ayındaki rapora göre
Türkiye'deki açlık sınırı 1.391 TL, yoksulluk sınırı ise 4.530 TL'dir.
Türkiye'deki
asgari ücret açlık sınırının altındadır. Bu tabloya bakıldığında ülkemizdeki
birçok insanın temel ihtiyaçlarını bile karşılamaktan uzak olduğu
görülmektedir. Bununla birlikte hiçbir sosyal güvencesi olmayan, muhtaç durumda
yaşayan binlerce kişi bulunmaktadır. Sosyal yardımlaşma ve dayanışma
vakıflarına yapılan başvuruların yoğunluğundan dolayı taleplerin birçoğuna geri
dönüş bile sağlanamamaktadır.
Sosyal
yardımlaşma vakıflarına vatandaşlarımızdan bu kadar yoğun talep varken, başta
Suriye olmak üzere, Irak, Afganistan gibi ülkelerden gelen mültecilere de
vakıflar aracılığıyla ihtiyaçlarını karşılayabilmeleri adına yardımlar
yapılmaktadır.
Ülkemizde
bulunan, başta Suriyeliler olmak üzere, mültecilerin sayısı AKP Hükûmetinin
tahminlerinin çok fazla üzerine çıkmış, bu sayının daha ne kadar artacağı da
belirsizliğini korumaktadır. 
Sosyal yardımlaşma ve dayanışma vakıflarından yapılan
yardımların neye göre yapıldığı, hangi kriterlerin temel alınarak bu
yardımların yapıldığı kamuoyu tarafından kuşkuyla karşılanmakta, halkımızda soru
işaretleri oluşturmaktadır.
Ülkemizde bu kadar yardıma muhtaç vatandaş
bulunmasından dolayı devletin başvuru şartı aranmaksızın muhtaç kişilerin
tespitini yapması ve yardım sağlanması için gerekli çalışmaları yapması da
sosyal devletin bir görevidir. Sosyal yardımlaşma ve dayanışma vakıflarına
ihtiyaç sahiplerinin başvurularını değerlendiren kurum görevlilerinin inceleme
sırasında görevlerini suistimal ettikleri görülmektedir. Ayrıca, yardım
alanların yardımlarının sebep gösterilmeden ve tam olarak sebebi açıklanmadan
kesilmesi, zaten zor durumda olan vatandaşlarımızın durumunu daha da kötü
durumlara sevk etmektedir.
Bu bağlamda halkımızda ve kamuoyunda oluşan olumsuz
intibaın düzeltilmesi için, yapılan yardımların araştırılıp daha şeffaf bir
yapının temini için konunun tüm yönleriyle araştırılması gerekmektedir.
Yukarıda kısaca izah edilen gerekçeler göz önüne
alındığında, sosyal yardımlaşma ve dayanışma vakıflarından yapılan
yardımlardaki keyfî uygulamaların araştırılması ve alınması gereken önlemlerin
tespiti amacıyla Anayasa’nın 98'inci, Türkiye Büyük Millet Meclisi İçtüzüğü’nün
104 ve 105'inci maddeleri gereğince Meclis araştırması açılmasını arz ederim.
1) Tanju Özcan  (Bolu)
2) Mustafa Sezgin Tanrıkulu  (İstanbul)
3) Aylin Nazlıaka  (Ankara)
4) Gülay Yedekci  (İstanbul)
5) Ceyhun İrgil  (Bursa)
6) Mevlüt Dudu  (Hatay)
7) Ahmet Akın  (Balıkesir)
8) Nurhayat Altaca Kayışoğlu  (Bursa)
9) Mehmet Gökdağ  (Gaziantep)
10) Kadim Durmaz  (Tokat)
11) Mahmut Tanal  (İstanbul)
12) Haydar Akar  (Kocaeli)
13) Kazım Arslan  (Denizli)
14) Aydın Uslupehlivan  (Adana)
15) Şenal Sarıhan  (Ankara)
16) Ali Şeker  (İstanbul)
17) Çetin Arık  (Kayseri)
18) Onursal Adıgüzel  (İstanbul)
19) Devrim Kök  (Antalya)
20) Melike Basmacı  (Denizli)
21) Erkan Aydın  (Bursa)
22) Lale Karabıyık  (Bursa)
23) Orhan Sarıbal  (Bursa)
24) Tur Yıldız Biçer  (Manisa)
BAŞKAN – Bilgilerinize sunulmuştur.
Önergeler gündemdeki yerlerini alacak ve Meclis
araştırması açılıp açılmaması konusundaki ön görüşmeler sırası geldiğinde
yapılacaktır.
Sayın milletvekilleri, birleşime on dakika ara
veriyorum. 
Kapanma Saati: 15.03
İKİNCİ OTURUM
Açılma Saati: 15.16
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER : Ali Haydar HAKVERDİ (Ankara),
Ömer SERDAR (Elâzığ) 
-----0-----
BAŞKAN – Sayın milletvekilleri,
Türkiye Büyük Millet Meclisinin 116’ncı Birleşiminin İkinci Oturumunu açıyorum.

B) Çeşitli İşler
1.- Başkanlıkça, Genel Kurulu ziyaret eden
Türkiye Barolar Birliği Başkanı ve il baro başkanlarına "Hoş
geldiniz." denilmesi
BAŞKAN
– Sayın milletvekilleri, Türkiye Barolar Birliği Başkanı ve il baro
başkanlarımız şu anda Meclisimizi teşrif etmiş bulunmaktalar. (Alkışlar) 
Kendilerine
Meclisimiz adına hoş geldiniz diyorum. 
Alınan
karar gereğince, sözlü soru önergelerini görüşmüyor ve gündemin “Kanun Tasarı ve
Teklifleri ile Komisyonlardan Gelen Diğer İşler” kısmına geçiyoruz. 
Komisyon
ve Hükûmeti bekliyoruz. 
Birleşime
beş dakika ara veriyorum. 
Kapanma Saati: 15.17
ÜÇÜNCÜ OTURUM
Açılma Saati: 15.20
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER : Ali Haydar HAKVERDİ (Ankara),
Ömer SERDAR (Elâzığ) -----0-----
BAŞKAN
– Sayın milletvekilleri, Türkiye Büyük Millet Meclisinin 116’ncı Birleşiminin
Üçüncü Oturumunu açıyorum.
1’inci
sırada yer alan Uluslararası İşgücü Kanunu Tasarısı ve Sağlık, Aile, Çalışma ve
Sosyal İşler Komisyonu Raporu’nun görüşmelerine başlıyoruz.
VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403) (x)
BAŞKAN
– Komisyon? Burada.
Hükûmet?
Burada.
Komisyon
Raporu 403 sıra sayısıyla bastırılıp dağıtılmıştır.
Sayın
milletvekilleri, alınan karar gereğince bu tasarı İç Tüzük’ün 91’inci maddesi
kapsamında temel kanun olarak görüşülecektir. Bu nedenle tasarı, tümü
üzerindeki görüşmeler tamamlanıp maddelerine geçilmesi kabul edildikten sonra
bölümler hâlinde görüşülecek ve bölümlerde yer alan maddeler ayrı ayrı
oylanacaktır.
Gruplar
adına ilk olarak Adalet ve Kalkınma Partisi Grubu adına Samsun Milletvekili
Ahmet Demircan konuşacaktır.
Buyurun
Sayın Demircan. (AK PARTİ sıralarından alkışlar)
AK
PARTİ GRUBU ADINA AHMET DEMİRCAN (Samsun) – Sayın Başkan, değerli
milletvekilleri; 403 sıra sayılı Uluslararası İşgücü Kanunu Tasarısı’nın geneli
hakkında grubum adına söz almış bulunuyorum. Hepinizi sevgiyle, saygıyla
selamlıyorum.
Birinci
olarak, Kıbrıs Barış Harekâtı’nın 42’nci yıl dönümü vesilesiyle o gün bu kararı
veren Büyük Millet Meclisinde görev yapan milletvekillerini ve o günün Başbakanı
rahmetli Bülent Ecevit ve Başbakan Yardımcısı Necmettin Erbakan’ı rahmetle
anmayı bir görev biliyorum. Ayrıca, Kıbrıs zaferini bu millete kazandıran
gazilere, hayatta olanlara uzun ömürler diliyorum, irtihal etmiş olanları ve
şehitleri de rahmetle anıyorum.
Türkiye’nin
Kıbrıs’ta yapmış olduğu Barış Harekâtı sayesindedir ki kırk iki yıldır
Kıbrıs’ta kimsenin burnu kanamamaktadır. Bu da bölgedeki güçlü bir Türkiye’nin
ne anlama geldiğini en güzel şekilde ifade eder.
İkinci
olarak ve bugün için çok önemli olan 15 Temmuz 2016’da millet iradesine ve
özgürlüğüne, anayasal düzene karşı yapılmış saldırıyı, bu saldırıyı yapan
eşkıyaları, katilleri, birlikte bütün darbeleri lanetliyorum. Şehitlerimize
rahmet, milletimize başsağlığı diliyorum. Yaralılarımıza acil şifalar
diliyorum.
Millî
egemenliği yok etmeye yönelik işgal ve darbelere karşı anayasal düzeni korumak
ve kollamak her vatandaşın hakkı ve görevidir. Milletimiz 15 Temmuz 2016 günü
saldırıya uğrayan egemenliğini koruma hakkını kullanmış ve vazifesini layıkıyla
yapmıştır. Bütün dünyaya da millî iradenin nasıl korunduğunun ve bunun nasıl
yapıldığının da en güzel örneğini sunmuştur, ortaya bir onur abidesi inşa
etmiştir. Milletimizin canını vererek hepimizin canını, milletimizin canını
vererek ülkenin bağımsızlığını, millî egemenliğini koruduğu bir hadisedir.
Milletimize en derin şükranlarımızı ve saygılarımızı sunuyorum. Şehitleri
tekrar rahmetle anıyorum.
Dün
Hacettepe Hastanemizdeki yaralılarımızı ziyaret ettik, gazilerimizi ziyaret
ettik. İnanın her odaya girdiğimizde, her bir gazimizle karşılaştığımızda
gözlerimizin dolmasını engelleyemedik. İşçi, memur, esnaf, insanımız,
milletimizin ortalaması, o gün orada millet iradesine vuku bulan saldırıyı ve
bu saldırıya karşı yapması gerekenin çağrısını duyduğunda harekete geçmiş ve
millet iradesine tasallut eden o canilerin karşısına, katillerin karşısına
dikilmiş; vücudunun parçalanması pahasına orada dimdik durmuş. Şimdi orada
yarasının iyileşmesini beklerken “Yine olsa yine giderim, yine dururum
karşılarında, yine vücudumu, canımı siper ederim.” demeleri gerçekten çok büyük
anlam ifade eder. 
Onlar
görevini yaptı, milletimiz görevini yaptı. Şimdi görev siyasete düşmektedir.
Siyaset, sükûnetle, aklıselimle şapkasını önüne koymak zorundadır. Nedir bu?
Ben geriye dönüp bakıyorum, 63 yaşındayım, 63 yıllık ömrüme 7 tane darbe ve
darbe teşebbüsü girmiş, dâhil olmuş. 27 Mayıs, Aydemir ihtilali denemesi, 12
Mart -hatta 12 Martın bir de iki kademesi var, 9 Mart ve 12 Mart- 12 Eylül, 28
Şubat -o zaman hükûmetteydim, devlet bakanıydım- 27 Nisan ve şimdi yaşanan 15
Temmuz. Düşünmek zorundayız, nedir? Bu coğrafyada, bu ülkede bir şey yanlış
demek ki, bir şey yanlış konuşlanmış ki burada ya darbe ya darbeci ürüyor. 
On
yıldan bile daha az zaman içerisinde peş peşe darbeler oluşuyor. Bunun bence 3
tane ana alanı var, en derininde yatan, zihniyettir. Millet egemenliğini
kabullenemeyen, kendini milletten üstün gören, milleti yönlendirilecek, şekil
verilecek bir kitle olarak algılayan zihniyetler –hangi taraftan olursa olsun,
bunu kategorize etmiyorum ama anlayışı burada zikretmek istiyorum- onlar müsait
bir ortam bulduklarında harekete geçiyorlar.
İkincisi
ise sistemdir. Bu nasıl sistemdir ki Türkiye’de, milletin evladıyla, milletin
verdiği paralarla, milletin vergileriyle oluşmuş Türk Silahlı Kuvvetlerini bir
şekilde ele geçirip Türk Silahlı Kuvvetleri üzerinden millete şekil verme,
milletin egemenliğine son verme hamlelerini yapıyor ve buna da sistem bir
şekilde zemin hazırlıyor, izin veriyor. Burada sistemi sorgulamak zorundayız.
Böyle bir sistemle Türkiye geleceğe kolay yürüyemez arkadaşlar. Sistem, 12
Eylülde bir şekilde ama ondan önce 27 Mayısta bir darbeci zihniyetiyle dizayn
edildi, millet egemenliğinden uzaklaştırılmış alanlar oluşturuldu; bunlardan
bir tanesi milletin gücü anlamına gelen ordumuzdur. Ordunun millet iradesiyle
olan ilişkisinin sistem olarak çok sağlıklı, çok açık, çok etkili kurulma
zorunluluğu vardır. Eğer böyle bir şekilde kuramazsanız neticede onu birileri
ele geçirmek için harekete geçer ve ele geçirerek darbeler yapar; bugün
Türkiye'de olan hadise biraz da budur. 
Darbeleri
yorumlarken, anlamaya çalışırken sadece iç şartlar noktasından da
değerlendirmememiz lazım. Türkiye gibi önemli konumda bulunan, dünya
coğrafyasının en önemli yerinde bulunan ülkelerde -ki ülkemizde- darbelerin bir
de dış şartlarla ilgili yüzü vardır, yönü vardır. 60 darbesi de böyledir, 12
Eylül darbesi de böyledir, şimdi yapılmak istenen darbe de, darbe teşebbüsü de
böyledir. Bunları da dikkate alarak şapkamızı önümüze koyup çok iyi bir şekilde
değerlendirmeliyiz. Elbette ki sıcak bir olayla karşı karşıyayız. Bu sıcak
olayın bütün zararlarını önleyecek tedbirleri alacağız, suçlulara en ağır
cezaları vermek zorundayız. Bu konu sadece iktidarın konusu da değildir, asla
böyle bakmıyoruz çünkü darbe tümüyle millet egemenliğine dönüktür, millî bir
konudur, bütün siyasi partilerimizi ilgilendirir. Darbe, Allah korusun,
gerçekleşseydi hepimizi tek tek alıp toparlayacaklardı ve belki geçmiş
darbelerde olanın çok daha ötesinde, biz varacağımız yere varmadan yollarda
linç edilecektik, belki infaz edilecektik çünkü halkına ateş ettiren bir
zihniyet, halkın üzerine tankı sürdüren bir zihniyet elbette ki halkın
temsilcilerine karşı daha ağır davranacaktı. Bu unutulmamalıdır. 
Şimdi,
siyasete önemli görev düşmüştür. Bu sıcak etkilerinden elbette ki ülkeyi
arındıracak çalışmaları yapmak zorundayız ama unutmayalım ki bir daha bu ülkede
darbe yapmayı rüyasında görenleri kâbus görmüş şekilde uyanacak hâle getirmemiz
lazım ve onun tedbirlerini almamız lazım. Bütün bu millet egemenliğine yapılan
saldırıların faturası ülkemiz için pek çok alanda çok ağır olmuştur. Ülke her
darbede yıllarca geriye itilmiştir. Şimdi, zihniyete dönük de elbette ki
tedbirleri alıp Türkiye’nin önündeki bu darbeci anlayış engelini kaldırmamız
lazım. 
Sayın
Başkanım, değerli milletvekilleri; elbette ki milletin görevini yaptığı bu
süreçte biz bu darbeyi milletin gücüyle engellemiş bulunuyoruz. Meclis üzerine
düşeni yapmıştır. Tarihî bir dönemden geçilmektedir. Ben muhalefete de takdirlerimi
sunuyorum, milletimiz iktidarıyla muhalefetiyle hadiseyi çok yakından
izlemektedir. Meclis çalışmaktadır, bombalanmış olsa da Meclis çalışmaktadır.
Bu, millet iradesinin ne kadar güçlü olduğunun göstergesidir ve burada da
Meclis bu milletin iradesini temsil ettiğini göstermiştir. Ayrıca, Meclise de
âcizane takdirlerimi sunmayı görev biliyorum. (AK PARTİ sıralarından alkışlar) 
Şimdi,
Meclis kesintisiz çalışmalarını sürdürüyor. 403 sıra sayılı Kanun Tasarısı
vesilesiyle burada grubumuz adına söz almış bulunuyorum. 
Ülkenin
gündemi neydi? Yatırımların önündeki engelleri kaldırmak, Türkiye’yi daha hızlı
kalkındırmak, Türkiye’yi daha güçlü hâle getirmekti; çalışmalarımız bu minval
üzerine devam ediyordu temmuz ayı başından itibaren. O çerçeveden bir kanundur,
o cümleden bir kanundur. 
Rekabette
üstünlük sağlamak istiyoruz. Rekabette üstünlük sağlama hususunda nitelikli
insan gücü elbette önemlidir. Nitelikli insan gücünü kendimizin yetiştirmesi
fevkalade mühimdir ama insanlığın birikiminden de istifade etmek gerekir.
İnsanlığın insan gücünden, bilgi gücünden, sermaye gücünden istifade ederek
ülkemizi daha etkili bir şekilde kalkındırmamız lazım. Ülkemizdeki nitelikli
insan gücünü değerlendirmek, uluslararası alandaki güçten en üst düzeyde
yararlanmak için bir düzenleme yapıyoruz. Bu düzenlemenin gerekçelerinden biri
budur. 
Ulusal
ve uluslararası mevzuata uygun ve ülkemizin ihtiyaçlarını öne alan iş gücü
politikalarını belirlemek, çalışma izin ve muafiyetiyle ilgili hususlarda tek
elden bunları takip etmek, beyin göçünü geriye çevirmek… Yıllarca şikâyet
ettiğimiz bir husustur ülkemizden dışarıya beyin göçü. Bu vakıadır; olmuştur,
olmaktadır da. Bunda sorumluluk elbette ki Türkiye’deki sistemin doğru
düzenlenmeyişi üzerine de düşmektedir. Neden biz ülkemizdeki üstün yetenekli
insanların eğitimiyle ilgili yeterli bir adım atamadık bugüne kadar? Atmak
zorundayız ki yetenekli insanların bize üreteceği vizyon ve gelişme imkânı
Türkiye’yi kalkındırmakta katkı sağlasın. 
Bu
alanda etkili çalışmalar yapmış ülkeler örnektir. Bunlardan bir tanesi Güney
Kore’dir. Güney Kore daha 1980’lerde üstün yetenekli çocuklar için özel eğitim
kurumlarını geliştirmiş ve onun meyvelerini bugün toplamaktadır. Biz ise
maalesef 1980’lerde darbeyle uğraşıyorduk, hâlâ o darbe sürecinden çıkamıyoruz.

Bunun
için lisans, ön lisans düzeyinde eğitim gören yabancı öğrencilere kısmi çalışma
-ki buraya öğrenci çekmek için- ve doğrudan yatırımların artırılması için
çalışma izinlerinin sınırlandırılmasında Bakanlar Kuruluna yetki vermek,
kısacası, yatırım ortamının iyileştirilmesini sağlamak için bu kanunu getirmiş
bulunuyoruz. 
Kalkınan,
gelişen, ekonomisi büyüyen Türkiye, refahı artan, gelir dağıtımında adaleti
sağlayan bir Türkiye; bunu yapabilmek için, kaynaklarımızı da en iyi şekilde,
en verimli şekilde kullanmak lazım. Elbette ki gönül ister ki Türkiye'nin kendi
tasarrufları, Türkiye'nin kalkınması için gerekli yatırımları finanse etmeye
yeterli olsun ama maalesef, ülkemizin tasarrufları, ülkemizin yatırımlarını
karşılayacak finansman için yeterli olamıyor. Onun için, yabancı sermayenin de
Türkiye’ye verimli bir şekilde getirilmesi ve bu konuda da varsa engellerin
kaldırılması için bu çalışmayı yapıyoruz. İnsanlığın birikimi olan sadece
sermaye değil, bilgi ve teknoloji birikiminin de ülkemizin istifadesine
sunulması için, ülke menfaatlerini en iyi şekilde koruyan bir çalışmadır.
Değerli
arkadaşlar, elbette sermaye, beyin göçü, vasıflı emek göçü her zaman olmuştur.
Ülkemiz, 1960’lı yıllarda dışarıya emek göçü veren bir ülkeydi. Bizim
ülkemizden insanlar, Almanya’ya çalışmak için gitmek durumunda kalıyorlardı. Bu
1980’li yıllarda, ülkemiz, bir ara, konak olarak kullanıldı; dışarıdan gelip
ülkemizi kullanarak yine dışarıya, Avrupa’ya göçler başlamıştı. Şimdi ise
ülkemiz, göçte hedef ülke hâlinde. Bunun iki nedeni var; bir taraftan tarihimiz
ve coğrafyamız bize hem avantaj sunuyor hem de gerçekten zorluklar sunuyor,
bunu ortaya koyuyor. Bunlardan bir tanesi, işte bölgemizde yaşanmakta olan
çatışmalar ki bugün yaşadığımız 15 Temmuz darbesinin bu konuyla ilgili çok
doğrudan ilgisi var çünkü küresel güçler, dünyaya şekil verme peşinde koşan
güçler, Orta Doğu’yu yeniden şekillendirmenin peşindeler. Orta Doğu’yu yeniden
şekillendirebilmek için, Orta Doğu’da bütün istikrarı altüst eden adımlar
atıyorlar, yıkıcı unsurları harekete geçirdiler -DAEŞ de bunlardan bir
tanesidir- işte, onunla devam ederek Türkiye’yi de böyle bir girdabın içine
çekmeye çalıştılar ama Türkiye böyle bir girdabın içine sokulmadı basiretli,
akıllı yönetimler sayesinde. Bu sefer içerideki iş birlikçilerini harekete
geçirip Türkiye’yi istikrarsızlığa ve hatta -söylemekte zorlanıyorum- iç
çatışmaya sürükleyecek adımlar attılar. Dün 15 Temmuzda yapılan ayaklanma,
darbe girişimi sadece idareyi ele geçirme hareketi değildi arkadaşlar, Türkiye’yi
böyle büyük bir kaosun içerisine çekme hamlesiydi, meseleyi de böyle düşünmek
zorundayız. Onun için bölgede ülkemize yönelen göçlerin bir nedeni de bölgemize
verilmek istenen yeni şeklin dayattığı zorunluluklardır, zorluklardır. Türkiye
olarak millî birliğimizi zedelemeden bu konuda da gerekli tedbirleri almak
zorundayız arkadaşlar. 
Bir
başka üzerinde düşünmemiz gereken ise… İnsan emeğinin aleyhine gelişen bir
durum var. Maalesef, teknoloji, insanın hizmetini, insanın ihtiyaçlarını
karşılama istikametinde sonuç doğurması gerekirken teknolojideki gelişme daha
çok sermayenin lehine oluşmaktadır; sermaye, emeğin aleyhine güçlenmektedir,
bunu da dikkate almak zorundayız. Bu, sadece bugünkü konjonktürel bir durum
değildir, insan emeğini sermaye dediğimiz teknolojiyi kontrolünde, elinde
bulunduran güçler teknolojiyle köşeye sıkıştırmaktadır. İnsan, emeğini ortaya
koyarak rızkını temin etmeye çalışır; insan emeğinin aleyhine bir gelişimi de
dikkate almak zorundayız. 
Değerli
milletvekilleri, çevre ülkede yaşanan olayların etkisinden bahsettik.
Yabancıların çalışma izinleriyle ilgili gelişmedeki trendi söylemek istiyorum
burada. 2003 yılında 4817 sayılı Yasa’yla biz bu izinler hakkında bir kanun
düzenlemesi yaptık. 2009 yılında yaklaşık 10 bin olan çalışan sayısı 2015’te 80
bine çıkmış durumda. Mevzuattaki yetersizlik nedeniyle yeni bir yasaya ihtiyaç
doğdu. Bu kanunun bir diğer gerekçesi de budur. 
Bu
kanunda, Çalışma ve Sosyal Güvenlik Bakanlığı, uluslararası iş gücü piyasasını
oluşturma konusunda yetkili kılınıyor. Bakanlık bünyesinde Uluslararası İşgücü
Genel Müdürlüğü kuruluyor, ihdas ediliyor. İlgili kurumların katılımıyla
Uluslararası İşgücü Politikaları Danışma Kurulu oluşturulmaktadır. Bu danışma
kurulunda, Çalışma ve Sosyal Güvenlik Bakanlığı başkanlığında, Avrupa Birliği
Bakanlığı, Dışişleri, Ekonomi, Kalkınma, İçişleri, Kültür ve Turizm Bakanlığı
müsteşarları yılda en az bir kez bir araya toplanarak politikaları gözden
geçireceklerdir. 
Ayrıca,
bu kanunla, uluslararası iş gücü politikasına uygun olarak ülkemiz ekonomisine
ve istihdamına olumlu etkisi olabilecek, ülkemizin kalkınmasını destekleyen
yatırımları yapacak, bilimsel ve teknolojik gelişmeye katkı sağlayacak, eğitim
durumu, mesleki deneyimiyle AR-GE ve yenilikçilik alanlarında yetişmiş,
stratejik önemi haiz herhangi bir alanda öne çıkmış nitelikli yabancı insan iş
gücünün ülkemize kazandırılmasına yönelik “turkuaz kart” adı altında
kolaylaştırılmış yeni bir çalışma izin sistemi getiriyoruz. Yani, hem insan
sermayesini hem mali sermayeyi, teknolojiyi ülkemize kim getiriyorsa onlara bu
konularda kolaylık sağlayacak mühim bir adımdır, bu adımı da atmış oluyoruz. 
Ben
bu kanunun ülkemize ve milletimize hayırlar getirmesini diliyorum. Hepinizi
sevgi ve saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Demircan. 
Halkların
Demokratik Partisi Grubu adına Diyarbakır Milletvekili Sayın Sibel Yiğitalp
konuşacak. (HDP sıralarından alkışlar)
Buyurun
Sayın Yiğitalp.
HDP
GRUBU ADINA SİBEL YİĞİTALP (Diyarbakır) – Sayın Başkan, değerli
milletvekilleri; 403 sıra sayılı Kanun Tasarısı’nın tamamı üzerine konuşmak
için Halkların Demokratik Partisi adına söz almış bulunmaktayım. Hepinizi
saygıyla selamlıyorum. 
Öncelikle,
her türlü askerî ve sivil darbeye karşı olduğumuzu belirterek 15 Temmuzda
yaşanan darbe girişimini şiddetle kınıyoruz. Darbeyi önleme adına
gerçekleştirilen kişisel silahlandırma açıklamalarına, idam söylemlerine ve
toplumda yaratılan linç kültürüne karşı olduğumuzu da belirtmek istiyorum. 15
Temmuz günü henüz on sekiz yaşında olan gençlere, farklı inanç gruplarına ve
etnik kimliklere yönelik yapılan linç girişimlerini de kınıyoruz. Bu yaşananlar
ancak ve ancak barış ile insan hakları, demokrasi ve hukuk devleti ilkelerinin
hayata geçirilmesiyle çözüme kavuşabilir.
Değerli
milletvekilleri, dün yani 19 Temmuz Rojava devriminin başladığı tarihtir.
Suriye’deki iç savaş sürecinde Kobani Halk Meclisi
kentin yönetimini üstlenerek Rojava devrimini başlatmıştır. Kobani’de başlayan
ve dalga dalga yayılan Rojava devriminin dördüncü yılını en içten duygularımla
selamlıyorum. Rojava halkı yalnız değildir ve yalnız bırakılmayacaktır. Bu
konudaki mücadele ve kararlı duruş IŞİD’in, El Nusra’nın ve diğer çeteci
grupların ve destekçilerinin Rojava ve Suriye’den tamamen yok edilene kadar sürdürülecektir.

İşte,
geçen sene bugün de Rojava halkının yalnız olmadığını göstermek için
Türkiye’nin dört bir köşesinden 300 gencimiz Kobani’ye gitmek için
Suruç’taydılar. Kobani’ye gitmeden hemen önce Amara Kültür Merkezi’nin
bahçesinde bir basın açıklaması yaptılar. Basın açıklamasının devam ettiği
sırada, saat 11.50’de kalabalığın tam ortasında bir patlama meydana geldi.
Kobani’deki halklarla, Kobani’deki çocuklarla dayanışmaya gitmek isteyen 33
gencecik evladımız bu patlamayla katledildi, 100’den fazla gencimiz yaralandı.
Özellikle, Rojava devriminin yıl dönümünden bir gün sonra Kobani’yle dayanışmak
için yola çıkmış Türkiyeli devrimcilerin hedef alınması, Kobani’nin etrafındaki
dayanışmayı kırmak, “Bu dayanışmadan vazgeçin.” mesajını vermek içindi. Bu
patlamayı gerçekleştiren IŞİD çetesi üyesi -intihar bombacısı- Şeyh Abdurrahman
Alagöz’ün, ağabeyiyle birlikte “terör nitelikli kayıp” olarak kaydının
bulunduğu, altı aydır kayıp olduğu, babasının iki ay önce il emniyet
müdürlüğüne 2 oğlu için ihbarda bulunduğu ortaya çıktı. Hatta, 33 gencimizi
canice katleden bu kişinin polis tarafından gözaltına alınıp serbest
bırakıldığı da söylendi. Bu şahsın ağabeyi Yunus Emre Alagöz ise üç ay sonra,
10 Ekimde, Ankara’da barış mitingi katliamını gerçekleştirdi, 100’den fazla
insanımız orada katledildi. Aradan tam bir yıl geçmiş olmasına rağmen Suruç
katliamını gerçekleştirmiş olanlar hakkında hiçbir ciddi işlem yapılmadı. Suruç
katliamı sonrasında dosyaya gizlilik kararı getirildi. Bir kez daha, Suruç’ta
yaşamını yitiren bütün kardeşlerimi saygıyla anıyorum. Onların en insani
dayanışma, duygu ve düşüncelerini mücadelemizde yaşatacağımızı vurguluyorum.
Ailelerin çocukları için Suruç’ta ve diğer kentlerde anma yapmalarını
engelleyen siyasi iktidarı kınıyorum ve bu katliamda yaralanan Loren Elva’nın
dediği gibi sesleniyorum size: “İyi değilim, iyi olmayacağız, iyi olmayın.”
Eğer o gün bu katliamı aydınlatsaydınız ne diğer katliamları ne de bugünleri
yaşamış olacaktık.
Sayın
Başkan, değerli milletvekilleri; gördüğünüz gibi konuşmalara katliamlar ve
saldırıları kınamakla başlıyoruz. Bu ülkenin artık barışa ihtiyacı var. Barışın
olmadığı bir ülkede, aylarca sokağa çıkma yasağı uygulanan, şehirleri
tanklarla, toplarla dövülen bir ülkede Meclisin işi, acil çözüm bulmaktır; diğer
ülkelerden beyin göçü için apar topar yasa hazırlamak değildir. Artık
insanların tatile bile gelmediği bir ülke hâline geldik. Bırakın çalışmaya
gelmeyi, bırakın uzun süreli yaşama planı yapmayı, insanlar mecbur olmadıkça
gelmiyor. Türkiye, savaştan kaçan insanlar için bir transit yoludur, başka
çaresi olan burada kalmak istemiyor. Avrupa’ya gidebilmek için yüzlerce insan
canı pahasına deniz yoluyla kaçmaya çalışıyor. Bu insanları burada tutmak
istiyorsak önce iç barışımızı sağlamamız gerekir.
Birazdan
görüşmeye başlayacağımız yasayla ilgili sözlerime geçmek gerekirse, her şeyden
önce, her insanın kendi yurdunda eşit, insani koşullarda ve onurlu barış
içerisinde yaşamasının evrensel bir hak olduğunu hatırlatmak isterim. Bizim de
Meclis olarak bu konudaki sorumluluğumuzun bilincinde olarak hareket etmemiz
gerekmekte. Bir yandan Suriyeli göçmenlere vatandaşlık verilmesi tartışması
sürerken, bir yandan da Uluslararası İşgücü Kanunu Tasarısı’nı görüşüyoruz.
Suriyelilere vatandaşlık verilmesi girişimin siyasal yanıyken, görüştüğümüz
tasarı da iş gücü piyasasıyla ilgili.
Son
zamanlarda Suriye’den göç etmek zorunda kalan göçmenlerin hem oturdukları
mahalle ve evlere hem de iş yerlerine sık sık saldırılar olmaktadır.
Göçmenlerle ilgili politikalar belirlerken tüm bu dengeleri gözetmek
zorundayız. Gerek toplumsal yaşamda gerekse iş yaşamında yurttaşlar ile
göçmenleri karşı karşıya getirecek söylem ve eylemlerden vazgeçilmelidir; tam
tersine, iç barışı ve huzuru sağlayıcı, birleştirici ifadeler kullanılmalıdır.
Henüz dört gün önce şu anda bulunduğumuz yere bombalar atılmıştır. Bu darbe
girişiminin ardından da Suriyelilere yönelik saldırılar artmıştır. 
Sayın
Başkan, değerli milletvekilleri; Hükûmet tarafından 24 Haziran tarihinde
Sağlık, Aile, Çalışma ve Sosyal İşler Komisyonuna havale edilen bu tasarı 28
Haziran tarihinde Komisyonumuzda görüşülmüştür. Hazırlanan yasa tasarısının
aslında omurgasını oluşturan meslek örgütleri, sendikalar ve sivil toplum
kuruluşlarına ise görüşülmesinden sadece yirmi dört saat önce haber verilmiştir,
gerekli hazırlıkları yapmaları için yeterli zaman tanınmamıştır. Kanun
tasarısının bir bütün olarak özellikle meslek örgütleriyle ortaklaşa
hazırlanması gerekmekteyken Komisyon toplantısına katılan temsilcilerin öneri
ve eleştirileri dikkate alınmamıştır. Oysa, tasarıyla ilgili yeterli
çalışmaların yapılabilmesi için bir alt komisyon kurulmalı, meslek örgütlere ve
sendikalara süre verilmeliydi, görüşleri dikkate alınmalıydı, tasarıyla ilgili
kamuoyu yeterince bilgilendirilmeliydi. 
Savaştan
dolayı göçe zorlanan ve Türkiye’ye gelmek zorunda bırakılan göçmenlere burada
bulundukları süre içerisinde güvenceli bir çalışma yaşamı ve makul bir gelir
sunmak insani bir zorunluluğumuzdur ancak ülkemizde geniş tanımlı işsizlik
yüzde 17, kayıt dışı çalışma oranı yüzde 40’lara dayanmıştır. Ayrıca, üretime
ve istihdama değil tüketime ve borca dayalı bir üretim modeli benimsenmiştir. 
Bu
yasa tasarısında olduğu gibi göçmenlere yönelik güdülecek plansız ve denetimsiz
bir istihdam politikası onlara bir fayda sağlamayacağı gibi, iç piyasada da
işsizliği ve kayıt dışılığı daha da çok artıracaktır. “Yurttaş” ve “yabancı iş
gücü” tanımı altında istihdam edilmesi, planlanan kişiler arasında bir rekabet
ortaya çıkmasına ve gerekçede bahsedilen kamu düzeninin tesis edilmesine değil
bozulmasına yol açacaktır. Oysa, doğru olan, istihdama dayalı bir üretim
politikası belirlemek, gerekli kaynak ihtiyacını da emekçi kesimin değil, uzun
yıllardır vergisizlik ve teşvikle ödüllendirilmiş sermaye kesiminin omzuna
yüklemektir. Tasarıda söz konusu mali ve ekonomik planlamaya dair kapsamlı
düzenlemeler yer almalıdır. 
Görüştüğümüz
kanun tasarısı birçok soruna dair düzenleme yapmadığı gibi amacı da
mültecilerin istihdam hakkı değil, sermaye kesimine ne pahasına olursa olsun
ucuz iş gücü sağlamaktır. Bunu tasarıdaki “nitelikli iş gücü” vurgusundan da
anlayabilmekteyiz. Öncelikle belirtilmelidir ki, savaştan kaçarak ülkemize
gelen mağdurlar arasında “nitelikli iş gücü” kavramı adı altında tasarı
hazırlamak ayrımcılıktır. Hâlihazırda işsiz ve nitelikli iş gücü mevcuttur. Bu
da tasarının amacının nitelikli iş gücü ihtiyacı değil, ucuz iş gücü ihtiyacı
olduğunu göstermektedir. Bu yönüyle ilgili yasa tasarısı mevcut ekonomik krizi
emek düşmanı politikalarla aşma çabasının son halkası niteliğindedir. 
Kanun
tasarısı hazırlanırken kullanılan dille bazı açılardan ayrımcı, bazı açılardan
ise toptancı bir yaklaşım kullanılmıştır. Ayrımcıdır, çünkü “soy” tanımı bir
kıstas olarak kullanılmaktadır. Herhangi bir soydan gelmek, nitelikli ve
eğitimli iş gücü olmayı garantilemez. Bu nedenle çalışma iznine dair özel
uygulamaların soy, ırk, etnik köken gibi, kişilerin kendilerinin karar
veremedikleri özellikleri üzerinden belirlenmesi mantık dışıdır. Toptancıdır,
çünkü “yabancı iş gücü” tanımı altında farklı statülere sahip “göçmen” ve
“mülteci” kavramlarıyla birlikte anılmıştır. Oysa “göçmen” ve “mülteci”
kavramlarının içeriği farklıdır. Tasarı aynı zamanda erildir, çünkü tasarıda
kadın, çocuk, LGBTİ ve engelli bireylerle ilgili hiçbir madde ve istisnaya yer
verilmemiştir. Yabancı iş gücünün istihdamına ilişkin tutum belirlenirken
mutlaka bu grupların istihdamına ilişkin pozitif ayrımcılık ilkesinin
gözetilmesi gerekmektedir. Geçtiğimiz haftalarda Komisyondan geçen 724 esas
numaralı Yasa Tasarısı bu tasarıyla benzer düzenlemeler içermekteydi. Savaş
mağduru göçmenler üzerinden rant sağlamak, onları ayrımcılığa tabi tutmak, bir
de nitelikli olanları ucuz iş gücü olarak ayıklamak ne insanlık onuruyla ne de
demokratik değerlerle bağdaşabilir.
Değerli
milletvekilleri, biraz da tasarı maddelerinin içeriğinden bahsetmek istiyorum.
Tasarı hazırlanırken iş gücü ihtiyacının belirlenmesinde kim tarafından
belirlenen hangi sektörel veriler temel alınacaktır? Bu konu muğlak
bırakılmıştır. Türkiye'de bu verileri tutan bir kuruluş var mıdır?
Yabancı
istihdamı ihtiyacına ve kanun kapsamındaki diğer hususlara ilişkin olarak kamu
kurum ve kuruluşlarıyla gerçek ve tüzel kişilerden bilgi talep edileceği
belirtilmiştir. Bilgi talep edilecek kamu kurum ve kuruluşlarıyla, ilgili
gerçek ve tüzel kişilerin kim olduğu açıkça belirtilmelidir.
Yine,
tasarı hazırlanırken dışlanan meslek örgütleri ve kamu kurum, kuruluşu
niteliğini haiz sendikalar da muhakkak suretle eklenmelidir. Zira, bir mesleğin
niteliğini onu temsil eden kurumdan daha iyi bilecek bir kurum yoktur. 
Bir
başka maddede Bakanlıkça gerek görülen hâllerde kamu niteliğindeki meslek
kuruluşlarının görüşlerinin dikkate alınacağından bahsedilmektedir. “Gerek
görülen hâller”le kastedilen nedir? Bu hâllerin açıkça tanımlanması gerekmektedir.
Nitelikli
iş gücünün değerlendirilmesinde ve seçilmesinde getirilmesi planlanan puanlama
kriterlerinin objektif kriterlere uygunluğu garanti altına alınmalı ve bu
kriterler şeffaf ve katılımcı bir biçimde belirlenmelidir. 
Yine,
tasarıda mesleki yeterlilik gerektiren işlerde çalışacak olan yabancıların
mesleki yeterlilikle ilgili izinlerinin sağlanması ilgili meslek birliklerini
ve odalarını içermemiştir. Bu kararın sadece ilgili bakanlıklara bırakılması
mesleki oda ve birliklerin yetki alanlarının gasbı anlamına gelmektedir. 
Ayrıca,
tasarıda hangi meslek grupları profesyonel meslek grubu olarak
nitelendirilecektir? “Kamu yararına çalışma” başlığında kastedilen nedir?
Tasarıyla birlikte Türkiye’de yabancı mimar, mühendis veya şehir planlamacısına
çalışma izni verilmektedir. Çalışma izni verilirken yabancılarda akademik ve
mesleki yeterlilik aranmamaktadır. 
Kanun
tasarısının en önemli maddelerinden biri de 28’inci maddedir. 28’inci maddenin
(1)’inci fıkrasında “Yürürlükten kaldırılan ve değiştirilen hükümler” ile “Atıf
yapılan hükümler” kısmında en önemli kısım TMMOB’un hiçbir şekilde müdahil
olmaması için 6235 sayılı TMMOB Kanunu’nun 34’üncü maddesi yürürlükten
kaldırılmıştır. Mesleki yeterlilik açısından uygulamada önemli sorunlar
doğuracaktır. Bu fıkranın madde metninden mutlaka çıkarılması gerekmektedir. 
Yine,
aynı maddenin (4)’üncü fıkrasında YÖK’ün İçişleri Bakanlığından görüş almasına
ilişkin uygulamanın kaldırılması istenmektedir. Kamu hizmeti sunan öğretim
elemanlarının güvenlik kontrollerinin yapılmaması uygun değildir.
Sayın
Başkan, değerli milletvekilleri; işte, işbu yasa tasarısındaki sıkıntılı madde
gerekçelerinden, göçmenlere ve özellikle Suriyelilere yönelik saldırı ve
ayrımcılıktan hareketle, ülkemizde yaşayan, yaşamak zorunda bırakılan özellikle
de Suriye’den göç eden insanların Türkiye’de ucuz iş gücü piyasasının bir
parçası olduğu gerçeğinden hareket ederek, işverenlerin bu kişileri ucuz iş
gücü olarak kullanmalarını önleyecek düzenlemeler yapılmalıdır, bu yönde
denetimler artırılmalıdır. Bu işçilere yönelik ayrımcı uygulamaların önüne
geçilmelidir. 
Bu
çerçevede, Türkiye, Uluslararası Çalışma Örgütünün 97 sayılı Göçmen İşçilerin
İstihdamına İlişkin Sözleşmesi’ni onaylamalı, böylece göçmen işçiler ile yerli
işçiler arasındaki ayrımcılıkla daha etkin bir mücadele edilmelidir.
Burada
dikkat edilmesi gereken husus, bu konuda mütekabiliyet, denklik, denetim ve
ayrımcılık yasağı gibi düzenlemelerin yapılması ve bu süreçte meslek odaları ve
sendikaların sürece katılımının sağlanmasıdır. 
Göçmen
iş gücü konusu çok hassas bir konudur. İnsan hakları ve işçi hakları konusunda
evrensel standartlardan uzaklaşmak, ırkçılığa, yabancı düşmanlığına ve nefret
suçuna sebep olabilir. Tüm bu hassasiyetler göz önünde bulundurulmalıdır.
Sonuç
olarak, işçi sınıfının bir parçası hâline gelen Suriyeli göçmen işçiler başta
olmak üzere, tüm göçmen işçiler insanlık dışı çalışma koşullarından
kurtarılmalıdır. Sınıf kardeşliği temeli üzerinde, başta kamu hizmetlerine
erişim, eşit koşullarda çalışma ve örgütlenme hakkı olmak üzere tüm haklardan
yararlanması için gereken tüm çalışmalar yapılmalıdır. Göçmenlerin çalışma
şartları belirlenirken, içlerinden nitelikli iş gücü ayrımı asla
yapılmamalıdır. Bu anlamda, ırkçılığa, ayrımcılığa ve göçmen karşıtlığına karşı
kararlı bir mücadele verilmelidir.
Hepinizi
saygıyla selamlıyorum. (HDP sıralarından alkışlar)
BAŞKAN
– Teşekkür ederim Sayın Yiğitalp.
Cumhuriyet
Halk Partisi Grubu adına Mersin Milletvekili Sayın Aytuğ Atıcı konuşacak. 
Buyurun
Sayın Atıcı. (CHP sıralarından alkışlar)
CHP
GRUBU ADINA AYTUĞ ATICI (Mersin) – Teşekkür ederim Sayın Başkan.
Değerli
milletvekilleri, bugün, darbe ortamında, Hükûmetin yüce Meclisin gündemine
getirdiği Uluslararası İşgücü Kanunu Tasarısı’nın tümü üzerine, Cumhuriyet Halk
Partisi Grubumuz adına söz almış bulunuyorum.
Askerî
ya da sivil, silahlı veya silahsız, doğrudan ya da dolaylı bütün darbelere
karşı olduğu gibi, darbelerden beslenmeyi de düşünmeyen, darbe girişimini
fırsat bilip sadece darbecileri ve paralelcileri değil, tüm muhalif kesimleri
yok etmek üzere âdeta cadı avına çıkanları alkışlamayan, Atatürk’ün kurduğu
laik, demokratik cumhuriyete bağlı bütün milletvekillerini saygıyla
selamlıyorum. (CHP sıralarından alkışlar)
Değerli
milletvekilleri, askerî darbe girişimiyle karanlığa sürüklenmek istenen
ülkemizde belirsizlik ortamı giderek yayılmaktadır. Milletimiz, büyük bir
endişeyle olan bitenleri izlemekte ve yarından kaygı duymaktadır. Bugün Millî
Güvenlik Kurulunda önemli kararlar alınacağının bildirilmesinden sonra
halkımızda bir olağanüstü hâl ilan edilmesi endişesi hâkim olmuştur. Ben de bu
endişeleri dikkate alarak izninizle konuşmamı iki bölüm hâlinde yapmaya karar
verdim. İlk bölümde, ülkenin içinde bulunduğu karanlık tabloyu, sonrasında ise
Uluslararası İşgücü Yasa Tasarısı’nı değerlendirmeye çalışacağım.
Değerli
arkadaşlar, darbenin kimden geldiğinin bir önemi yoktur; darbeyi yapanların
sivil mi, asker mi olduğunu bilmenin de bir anlamı yoktur; darbe bir grup
tarafından mı, tek kişi tarafından mı planlandı, bunun da bir anlamı yoktur.
Kim tarafından yapılırsa yapılsın, kime yapılırsa yapılsın, darbeyi şiddetle
lanetliyoruz. Darbelerin ülkemize verdiği zararları, herhâlde, şu sıralarda
oturan ve maalesef ortalama yaşı ellinin üzerinde olan -büyük bir çoğunluğu-
milletvekilleri çok iyi bilmektedir. Bunu bir kenara koyacağız. Darbeyi
lanetlemek, darbeye karşı olduğunu söylemek çok zor bir şey değil. Aklı başında
olan, yüreğinde birazcık insan sevgisi olan, biraz demokrasi kırıntısı kalan
bütün insanlar çıkıp burada darbeyi elbette lanetleyeceklerdir ama esas önemli
olan ikinci bölümdür. İkinci bölümde, Türkiye neden bu duruma geldi, bunu
mutlaka araştırmak lazım. Bugün, bu lanetli darbecileri kim besledi, büyüttü,
bunu mutlaka masaya yatırmamız lazım. Bu darbecilere her istediklerini kim
verdi, bütün bunları mutlaka masaya yatırmamız ve bir daha Türkiye’nin bu
duruma gelmesine engel olmamız gerekiyor.
Darbeyle
ilgili pek çok şey konuşuldu, pek çok spekülasyon yapıldı. Hâlâ karanlıkta olan
pek çok konu var. Ben bunlara değinmeyeceğim ancak burada üretilecek her türlü
senaryonun mümkün olduğunu hepimiz tahmin ediyoruz. Senaryolar üzerinden değil
ancak somut bazı tespitler üzerinden yola çıkarak bazı sorular soracağız. Bu
sorular, darbe teşebbüsünden sonraki süreçte ülkemizin nasıl yönetileceği,
insanların can ve mal güvenliklerinin hukuk içerisinde kalarak nasıl
sağlanacağı konusunda son derece önemlidir. Ayrıca, ülkenin bu duruma
gelmesinde, bu soruları cevaplandırabilirsek eğer, kimlerin parmağı
olabileceğini, kimlerin suçu olmuş olabileceğini hep birlikte göreceğiz.
Şimdi,
bakın, Türk Silahlı Kuvvetlerinin dünkü açıklaması… Türk Silahlı Kuvvetleri dün
önemli bir basın açıklaması yaptı ve bazı önemli noktaları dile getirdi. Ben bu
basın açıklamasından sadece iki maddeyi sizlere okuyacağım. Türk Silahlı
Kuvvetleri 3’üncü maddede diyor ki: “15 Temmuz 2016 Cuma günü saat 16.00
sularında Millî İstihbarat Teşkilatı tarafından verilen darbe bilgisiyle
olağanüstü toplandık.” Cuma günü, 15 Temmuz, saat 16.00. Ve Türk Silahlı
Kuvvetleri 4’üncü maddede diyor ki: “Böylece, alınan bilgi doğrultusunda, bu
alçak ve sefil girişime karşı ilgili/ sorumlu makamlara gerekli ikaz ve emirler
anında…” Bakın, iki saat sonra demiyor, aramızda konuştuk demiyor sadece.
“…ilgili/sorumlu makamlara gerekli ikaz ve emirler anında ve en geniş şekliyle
verilmiştir.” 
Şimdi,
bu çok önemli ve tarihî bir belgedir. Genelkurmay diyor ki: Ben saat 16.00’da
darbeyi duydum, anında toplandım, ilgili herkese anında bilgi verdim. 
Şimdi,
saat 16.00’dan sonra ilk uçak seslerinin duyulduğu saat 22.00’ye kadar geçen
süre içerisinde kimin ne yaptığının çok iyi bilinmesi lazım. Bunu masaya
yatıracağız. Peşinen kimseyi suçlamıyorum ama bu geçen süre zarfında, bu altı
saat içinde bu darbe girişimi önlenebilir miydi, bunu mutlaka masaya yatıracağız.
Bu bilgilerin Sayın Cumhurbaşkanına ve Sayın Başbakana açık, net bir şekilde
iletildiği buradan anlaşılıyor. Bu altı saat zarfında neler olduğunu herhâlde
bu kadar önemli bilgilerden sonra ilgili makamların milletimize açıklaması bir
zorunluluk hâline gelmiştir. Biz o dönemde “Bu darbe Allah’ın bir lütfudur.”
denmesini hoş karşılamadık. Biz hoş karşılamadığımız gibi, halkta da şöyle bir
intiba uyandı: Madem herkesin haberi vardı, madem devlet bunu engelleyemedi,
darbenin başarısız olacağı biliniyordu ve teşebbüse izin mi verildi acaba?
ORHAN
KIRCALI (Samsun) – Yapma!
AYTUĞ
ATICI (Devamla) – Bu yaklaşımın, bu düşüncenin derhâl çürütülmesi lazım, derhâl
çürütülmesi lazım. İlgili makamlar, yetkililer çıkacaklar, o altı saat
içerisinde ne olduğunu milletimize anlatacaklar ve bu şüphe hiç kimsenin içini
kemirir hâle gelmeyecek. Bakın, ben her türlü senaryonun mümkün olduğunu
söyledim ancak senaryo yazmıyorum, tespitler üzerinden sizleri ve bize, millete
bilgi vermesi gerekenleri buradan uyarıyorum. Evet, memleket uçurumun kenarına
getirilmiştir, darbeye giden yolların taşları yıllarca döşenmiştir ve çok şükür
ki hiçbir parti ayrımı yapmadan halkımızın, medyanın ve bütün partilerin
ferasetiyle ve direnciyle bu alçakça girişim önlenmiştir, aksi takdirde bugün uçurumun
dibindeydik hepimiz. 
Peki,
hafızalarımızı şöyle bir tazeleyelim. Otuz yıldır bu ülkenin aydınları
Fethullah Gülen Cemaati ve Fethullahçılarla ilgili neler neler söyledik?
Bunların devlete ve millete yararlı olmadığını, Fethullahçıların âdeta bir şeriat
düzeni getirmek istediklerini ve devletin içine yuvalandıklarını söyleye
söyleye bütün aydınlar sürüldü, bütün aydınlar yakıldı, bütün aydınlar
cezalandırıldı ve Adalet ve Kalkınma Partisinin FETÖ’yle iş birliği yapmaması
gerektiği söylendiğinde “Bitsin artık bu hasret, gelsinler Pensilvanya’dan.”
lafıyla karşılaştığımızı da hiçbir zaman unutmayacağız değerli arkadaşlar.
Şimdi Atatürkçü yurtseverlerin anlata anlata yaşlandığı bu tehlikeli tablo
maalesef ortaya çıkmıştır. 
Şimdi,
bu vahim tablodan faydalanmak isteyenler çıkarsa, bu tehlikeli, bulanık,
karanlık tablodan herhangi bir kişi, herhangi bir siyasi parti, herhangi bir
zümre eğer faydalanmak ister ise darbecilerin, hainlerin karşısında durduğumuz
gibi bu insanların da karşısında durmaya devam edeceğiz.
15
Temmuz alçak darbesine karşı durmamız demek, demokrasinin rafa kaldırılmasına
izin vermemiz demek değildir, evrensel hukukun unutulmasını sağlamak değildir.
Biz bu darbeye karşı çıkarak rejimin değiştirilmesine asla seyirci
kalmayacağız. Biz bu darbeye karşı çıkarak Atatürk cumhuriyetine karşı şeriat
getirmek isteyenleri de onaylamış olmayacağız. Biz bu darbeye karşı çıkarak
darbecilere ya da henüz suçu ispat edilmemiş insanlara işkence yapılmasına izin
vermeyeceğiz. Darbeciler en ağır şekilde cezalandırılmalıdır, hiç tartışma yok,
bunu tartışmayız. Ancak, suçu sabit olmadan bir insana işkence yapmak, insanlık
dışı uygulamalara göz yummak büyük devletimize asla yakışmaz, buna izin
vermeyeceğiz.
V.- BAŞKANLIĞIN GENEL KURULA SUNUŞLARI
(Devam)
B) Çeşitli İşler (Devam)
2.- Başkanlıkça, Genel Kurulu ziyaret eden
Diyanet İşleri Başkanı ile il müftüleri ve Din İşleri Yüksek Kurulu Başkanı ve
üyelerine "Hoş geldiniz." denilmesi
BAŞKAN
– Sayın Atıcı, sürenize ekleyeceğim, bir duyuru yapmak zorundayım.
Sayın
milletvekilleri, Diyanet İşleri Başkanı ile il müftülerimiz ve Din İşleri
Yüksek Kurulu Başkanı ve üyeleri şu anda Meclisimizi teşrif etmiş bulunuyorlar,
kendilerine Meclisimiz adına hoş geldiniz diyorum. (AK PARTİ sıralarından
alkışlar) 
VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403) (Devam)
BAŞKAN
– Sayın Atıcı, buyurun.
AYTUĞ
ATICI (Devamla) – Yüce Meclisimize, halka ateş eden hainleri en ağır şekilde
cezalandırmak hepimizin görevidir. Ancak bunların bu kadar palazlanmasını
sağlayanlardan da elbette hesabını mutlaka, mutlaka soracağız. Biz, 15 Temmuz
darbesine karşı durarak puslu havayı fırsat bilip Alevilere, Kürtlere,
gayrimüslimlere, Suriyelilere saldıranları ya da askerimizin kellesini
kesenleri seyredecek değiliz. Böyle bir darbe ortamına izin verenler, böyle bir
darbeye bulaşanlar elbette en ağır şekilde cezalandırılacak. Ancak bununla
beraber, bu ortamdan yararlanıp kendi vahşi ve ahlaksız emellerini hayata
geçirmeye çalışanlardan da yine bu Meclis el birliğiyle hesap sormak
mecburiyetindedir değerli arkadaşlarım. 
Buradan
herkese sesleniyorum. Bu kadar sorumluluk tek başına Hükûmete verilemez. Burada
iktidarıyla muhalefetiyle hep birlikte bizlere her zamankinden daha çok iş
düşmektedir. Burada Hükûmet halkın mal ve can güvenliğini sağlamak zorundadır,
bunun için de el birliğiyle hareket etme mecburiyeti vardır. Bu bir tarihî
sorumluluktur. Bu sorumluluğu yerine getirirken toplu tasfiyelerle ortam çok
daha kötü hâle gelecektir. Millî Eğitim Bakanlığından 15 bin kişinin anında
tasfiye edilmesi, 1.777 dekanın istifasının istenmesi, toplamda 30 binden fazla
devlet memurunun görevden el çektirilmesi toplu tasfiyedir. Ne ara bunları
çıkardınız? Bunları fişlemiş miydiniz? Fişlediyseniz bugüne kadar niye
beklediniz? Eğer fişlemediyseniz topyekûn bir tasfiye mi yapıyorsunuz? Bunu
yapmak yanlıştır, cinayettir. 
2911
sayılı Toplantı ve Gösteri Yürüyüşleri Kanunu’nu bize ezberlettiniz, hakkımızda
bu konuda fezlekeler düzenlediniz ama bugün halkı sokağa dökerek 2911’i çok
güzel bir şekilde kullandınız, tebrik ediyoruz, doğru yaptınız; 2911 meşrudur
ve kullanılmalıdır. İşte Cumhuriyet Halk Partisi de 24 Temmuz Pazar günü
Taksim’de saat 18.00’de darbelere karşı demokrasi mitingini büyük ve coşkulu
bir kalabalıkla bütün Türkiye’de gerçekleştirecektir. (CHP sıralarından
alkışlar) 
Değerli
arkadaşlar, darbe ve darbeye teşebbüs edenlerden hesap sorulmalıdır dedik ama
Amerika Birleşik Devletleri makamları, “Fethullah Gülen hakkında bir iade
talebi yoktur.” diyor, “Resmî bir talep yoktur.” diyor. Eğer böyle bir talep
yok ise milletimize açıklama yapacaksınız, var ise o zaman çıkacaksınız ABD’yi
burada yalanlayacaksınız.
Bu
işe karşı koymak, darbelere karşı koymak güç birliğinden geçer demiştik,
insanları silahlandırmaktan geçmez, sakın böyle bir yanlışa kimse izin
vermesin. Cumhurbaşkanının Başdanışmanının “Millet silahlanmalıdır.” noktasındaki
çağrısını çok tehlikeli buluyoruz ve bunun da derhâl ortadan kaldırılmasını, bu
sözlerin geri alınmasını istiyoruz. 
Şimdi,
değerli arkadaşlar, önümüze getirilen kanun tasarısı 24’üncü Dönemde de
karşımıza getirilmişti. Şimdiki adı Uluslararası İşgücü Yasası, o zaman, işte
yabancıların çalıştırılmasıyla ilgili bir tasarı olarak karşımıza gelmişti. İlk
geldiği şekliyle ve sıra sayısı bastırıldığında içinde yazılanlarla yani
sizlere dağıtılmış olan sıra sayısının içinde yazılanlarla bu yasa asla kabul
edilemez bir yasadır. Çok ciddi sakıncaları olduğu Komisyonda defalarca
söylenmiştir. Öyle ki, iş inada binmiş, Komisyonda iftar için ara bile
verilmemişti. Gece yarılarına kadar süren çalışmadan sonra tasarının noktası,
virgülü değişmeden AKP’lilerin oylarıyla kabul edilmişti. Şimdi, Hükûmet
tarafından gelen bir davetle bir uzlaşı zemini arandı. Biz Sayın Bakana böyle
bir zemini hatırladığı için teşekkür ediyoruz ama keşke bu tasarı hazırlanırken
ve Komisyon sırasında bu uzlaşı aransaydı ve bu kadar yorulmasaydık.
Şimdi,
dün yaptığımız toplantı neticesinde, özellikle Türk Mimar ve Mühendis Odalarını
zorlayan, onları sıkıntıya sokan, Suriyeli sığınmacılara vatandaşlık
verilmesiyle ilgili bazı yolları açan konulardaki endişelerimiz Hükûmet
tarafından dikkatle değerlendirilmiş ve bu endişelerimizi giderecek şekilde
bazı düzenlemeler yapılma sözü verilmiştir. Bu söz mutlaka yerine
getirilecektir. Hazırlanan yeni önergeleri daha incelemedik. Az önce mesajı
gördüm, yeni önergeler hazırlanmış, gönderilmiş. Şimdi, konuşmam biter bitmez
inceleyeceğim. Orada verilen sözlerin tutulduğuna eminim. İşte bu şekilde ortak
önergelerle hazırlayacağımız yeni tasarıyla, sizlerin onayına sunulacak yeni
tasarıyla biz güzel bir iş yapacağımızı tahmin ediyoruz. 
Özetle,
bu tasarı ne getiriyor? Uluslararası iş gücünde bir genel müdürlük kurulmasını
sağlıyor. Burada gerekli verilerin toplanmasını, analiz edilmesini sağlıyor.
Yabancıların kayıt dışı çalışmalarının önlenmesine yönelik birtakım politikalar
üretiliyor. Bunlar önemli ve gerekli. Altını çiziyorum: Nitelikli yabancıların
çalışmalarını düzenleyecek ve bunlara bir turkuaz kart verilmesini sağlayacak
bazı düzenlemeler getiriliyor ve yabancılara verilecek izinlerle ilgili ciddi
düzenlemeler getiriliyor. Burada en çok üzerinde durduğumuz iki konu vardı:
Birincisi, turkuaz kart verilmesi; ikincisi ise Suriyeli sığınmacılara
vatandaşlık verilmesiyle ilgili endişelerimiz ve arkasından meslek odalarının
yetkilerinin budanmasıydı. 
Turkuaz
kart Bakanlar Kurulunun öngördüğü herkese verilebilecek noktadaydı ya da en
azından biz böyle anlıyorduk. Şimdi getirilecek olan bir önergeyle Suriye’den
gelen, geçici sığınmacı konumunda olanlara turkuaz kartın verilmesinin önüne
geçmiş oluyoruz yani 3 milyon kişi turkuaz kartla Suriye’den gelip Türkiye
Cumhuriyeti vatandaşı olmayacak. Ancak, bu, bu insanların Türkiye Cumhuriyeti
vatandaşı olamayacağı anlamını taşımaz çünkü Cumhurbaşkanı bu insanlara
vatandaşlık verileceğini –tırnak içinde- müjde olarak verdi, hatta bunlara
TOKİ’den de ev sözü verdi. Şimdi, bu vatanın korunmasında, kurtarılmasında
kanlarıyla canlarıyla mücadele eden, vergisini ödeyen, askerliğini yapan ve her
türlü hizmetini gören insanlar burada dururken 3 milyon Suriyeliye vatandaşlık
verilmesi anlamlı değildir. 
Biz
kimsenin bizi yanlış anlamasını istemiyoruz. Türkiye Cumhuriyeti devleti büyük
bir devlettir ve kendine sığınanları korur, kendine sığınanlara yardımcı olur;
buna bir itirazımız yok.
(Mikrofon
otomatik cihaz tarafından kapatıldı) 
BAŞKAN
– Sayın Atıcı, bir dakika daha süre veriyorum size.
Buyurun.
AYTUĞ
ATICI (Devamla) – Ancak, bu insanların vatandaş olmalarına gerek yoktur. Eğer
Cumhurbaşkanının bu sözünü talimat bilen AKP’liler varsa her birisi gitsin bir
Suriyeliyi nüfusuna alsın, böylece vatandaş da olurlar, onların miraslarından
da faydalanırlar. Böylece bu yük de gariban vatandaşın üzerine yıkılmamış olur.
Bu nedenle, biz Suriyelilere her türlü yardımın yapılmasını, onların
vatandaşlık değil, vatanlarını istediklerini bilerek onların vatanlarına -arzu
ettikleri takdirde- sağ salim dönmelerini sağlamak mecburiyetindeyiz. Bunu
yapmak da çok zor değildir. Bu nedenle, vatandaşlık verilmesini çok ucuz işlere
bağlamak bizim için doğru değil.
Gelelim
nitelikli iş gücüne. “Nitelikli iş gücünü getireceğim.” diyen Hükûmet, öncelikle,
kendi yavrularımızın yurt dışına kaçmasını, nitelikli insanlarımızın yurt
dışına gitmesini engellemek mecburiyetindedir diyor, yüce heyetinizi saygıyla
selamlıyorum. (CHP sıralarından alkışlar)
BAŞKAN
– Teşekkür ederim Sayın Atıcı.
Milliyetçi
Hareket Partisi Grubu adına Kahramanmaraş Milletvekili Sayın Fahrettin Oğuz Tor
konuşacak.
Buyurun
Sayın Tor. (MHP sıralarından alkışlar)
MHP
GRUBU ADINA FAHRETTİN OĞUZ TOR (Kahramanmaraş) – Sayın Başkan, değerli
milletvekilleri; 403 sıra sayılı Uluslararası İşgücü Kanunu Tasarısı’nın geneli
üzerinde Milliyetçi Hareket Partisi adına söz almış bulunuyorum. Bu vesileyle,
bir ferdi olmaktan her zaman gurur duyduğum aziz milletimizi ve sizleri selam
ve saygılarımla selamlıyorum.
Bu
arada, Kıbrıs Türkü’nün bağımsızlık ve özgürlüğünü sağlayan barış harekâtının
42’nci yıl dönümünü kutluyorum. Emeği geçenlerden ebediyete intikal edenlere
Allah’tan rahmet diliyorum, yaşayan gazilerimize de sağlık ve mutluluklar
diliyorum. 
Değerli
milletvekilleri, 15 Temmuz 2016 tarihi, demokrasiye pranga vurulmak, darbe
indirilmek istenen, millî iradenin çok açık şekilde saldırı ve suikasta
uğratılmak istendiği, Türk ordusunun içine sızmış bir avuç kötü insanın
Genelkurmay Başkanını, bazı kuvvet komutanlarını rehin aldığı, birçok kamu kurumunun,
Gazi Meclisimizin bombalandığı, yüzlerce asker, sivil, polis, masum insanın
şehit edildiği, insani değerlerin sıfırlandığı kara bir gün olarak
hatırlanacaktır. 
Bu
şerefsiz kalkışma, bu karanlık darbe girişimi yalnızca seçilmiş Hükûmeti veya
milletvekillerini değil, Türk milletinin tamamını hedef almıştır. 15 Temmuz
2016 tarihinde vuku bulan saldırılar bir darbe teşebbüsü olduğu kadar, aynı
zamanda kanlı bir terör saldırısıdır. Demokrasi uçurumdan dönmüştür, millî
iradenin namus ve emanetleri son anda kurtarılmıştır. Millî iradeye sürülmek
istenen kara leke yine milletimizin azim ve kararlılığıyla temizlenmiştir.
Millî iradeye sürülmek istenen kara lekenin engellenmesinde darbenin başarılı
olup olmayacağını hiç beklemeden, hiç tereddüt göstermeden, herkesten ve her
şeyden önce, en kötü sivil yönetimin en iyi askerî yönetimden daha iyi
olduğuna, milletin iradesine hukuk dışı yollarla sebebi ne olursa müdahale
edilmesine asla müsaade edilmemeli anlayışına gönülden inanmış Değerli Genel
Başkanımız Doktor Devlet Bahçeli’nin gerek uçakların gökyüzünde görüldüğü saat
içinde hemen Sayın Başbakanı arayarak gerekse hiçbir yere gizlenmeyi, kaçmayı
aklının ucundan dahi geçirmeden, hemen MHP Genel Merkezine gelerek ışıkları
açtırarak milletvekillerini TBMM’ye, Büyük Meclisimize göndermek suretiyle
“ama, acaba” demeden, işin yönünü beklemeden gerekli girişimleri yaparak
yöneticileri ve milletimizi cesaretlendirmiştir. Genel Başkanımızın tavrı darbe
girişiminin kırılma noktası olmuş, Genel Merkezimizin ışıkları vatandaşı
aydınlatmıştır. Milletimizin topyekûn elinde bayraklarla millî iradeye sahip
çıkmasına öncülük ederek yüce Türk milletinin takdirini kazanan Sayın Genel
Başkanımızın gösterdiği büyük cesaret örneğinin herkese örnek olması en büyük
arzumuzdur. Gönül isterdi ki yetkili ve etkili konumdaki birçok kişi hiçbir
hesap, beklenti içine girmeden derhâl millî iradeye sahip çıksın tıpkı Sayın
Genel Başkanımızın yaptığı gibi. Olayın yönü ortaya çıktıktan sonra demokrasi
havariliği yapanları da şiddetle kınıyorum. Bu olay değer yargılarının ne kadar
yozlaştığını bir defa daha gözler önüne sermiştir. Yanınızda yaverlik, emir
subaylığı yapanların ihanetleri bunun açık ve acı örneğidir. Yüce Mevla’nın
birçok devasa problemle mücadele eden ülkemizi bu tür şerefsizce kalkışmalardan
koruması en büyük bir dileğimiz ve duamızdır.
Değerli
milletvekilleri, bu arada belirtmem gerekir ki bir iki saatte birkaç kişinin
planlamadığı bu büyük alçakça olayın görevli birimlerimizce olaydan birkaç saat
önce değil günlerce önceden istihbarat edilmemesi üzerinde önemle durulması
gereken bir konudur. Cumhurbaşkanının, Genelkurmay Başkanının, kuvvet
komutanlarının en yakınındaki kişilerin bizzat değil içinde, bu kalkışmada
-altını çizerek söylüyorum- yer aldığı iddiaları dahi kabul edilebilir değildir.
Bu menfur saldırı ve kalkışma nedeniyle alınacak birçok ders vardır. Bugün
olayın sıcaklığı nedeniyle bazı konuları yutuyor söylemiyorsak da dün defaatle
izah edildiği hâlde hakaretamiz beyanlarla bu zihniyete sahip çıkanların bugün
demokrasi, insan hakları havariliği yapmalarını da ibretle izlediğimizi
belirtmek istiyorum. Bu saldırılar nedeniyle şehit olan güvenlik
görevlilerimize, sivil vatandaşlarımıza ben de Allah’tan rahmet diliyorum,
yaralılarımıza acil şifalar niyaz ediyorum. Şehit ve gazilerimiz, ülkemiz,
demokrasimiz hür ve bağımsız yaşamamız için kendilerini feda etmişlerdir.
Cesaret, fedakârlık, vatan ve millet sevgileri önünde saygıyla eğiliyorum.
Değerli
milletvekilleri, tabii ki darbe teşebbüsünü, yüce Türk milletinin iradesine
yapılan saldırıları şiddetle kınıyorum. Ancak bu olaylar göstermiştir ki yüce
milletimizin bugün her zamankinden daha fazla birlik ve bütünlüğe ihtiyacı
vardır. Bu sebeple de ülkede her türlü terör behemehâl önlenmelidir. Ülkede
adalete, hukuka güven derhâl tesis edilmelidir. İş ehline verilmelidir,
ayrımcılık yapılmamalıdır, yönetim şeffaflaşmalıdır, işsizliği önleyici, israfı
önleyici her türlü tedbir alınmalıdır. Yolsuzlukla etkin mücadele edilmelidir,
Türk milleti bunlara fazlasıyla layık olduğunu işini gücünü bırakarak gece
gündüz demeden verdiği destekle bir defa daha göstermiştir, bu tavrın kıymetini
anlamak lazımdır.
Değerli
milletvekilleri, Türkiye’nin kaynakları kıttır. Her yıl aktif nüfus arttığı
gibi, buna bağlı olarak işsiz nüfus da her yıl yüz binlerce artmaktadır.
Ekonomi, işsiz nüfusu, her yıl iş gücüne katılan nüfusu absorbe edecek
performansı gösterememektedir. İnsanımız yurt içinde ve yurt dışında gurbetçi
hâle gelmiştir. Yurt dışı kaynakları tabii ki kullanalım ancak aklımızdan
çıkarmayalım ki koyma suyla değirmen dönmüyor. Biz birlik ve bütünlüğümüzü,
birbirimize olan sevgi ve saygımızı, çalışmayı, terlemeyi, eğitimi, verimliliği
önemsediğimiz müddetçe çok daha ilerlere gideceğimiz kuşkusuzdur. Kalkınmanın,
ileri gitmenin yegâne kaynağı iç faktörlerdir. Başta da ifade ettiğimiz gibi,
yabancının ülkemize gelmesi, belli alanlarda çalışması elbette desteklenebilir
ancak yabancıdan medet uman, yabancıya bel bağlayarak yabancı hayranlığıyla
kalkınan bir ülke görülmemiştir. Dış ülkelerde insanımıza yapılan muamele
nasılsa biz de aynısını yapmalıyız. Türkiye’yi yabancı çöplüğü hâline de
getirmemeliyiz. Bununla beraber, ülkemize olan güven en üst seviyede
sağlanmalıdır. Güven sağlayamaz isek yabancı bilim ve sanat adamını,
yatırımcıyı çekemezsiniz, hatta kaçırırsınız. Nitekim, gelinen noktada birçok
yabancı yatırımcı Türkiye’yi terk etmeye başlamıştır.
Değerli
milletvekilleri, bakınız, 2015 yılında yurt dışı yatırımcılar 7,6 milyar dolar
Türk varlığı satmıştır. HSBC yirmi beş yıl önce yatırım yaptığı Türkiye’deki
varlığını satma kararı almıştır. Alman Limango Türkiye’deki faaliyetine son
vermiştir. Bankpozitif gibi firmalar benzer hazırlıklar içinde olan
yabancılardır. Citigroup, Akbanktaki hisselerini satmıştır. Fransız petrol
şirketi Total hisselerini satmıştır. 2006 yılında Petrol Ofisini 3 milyar
dolara satın alan Avusturyalı şirket dağıtımdan çıkma kararı almıştır. Norveçli
Statkraft Türkiye’den çıkma kararı almıştır. Topshop Türkiye’deki 10 mağazasını
kapatmıştır. İngiliz perakende devi Tesco Türkiye’yi terk etmiştir. 
Değerli
milletvekilleri, 2016 yılının ilk üç ayında Türkiye’ye giren doğrudan yatırım
miktarı yüzde 52 düşüşle 2 milyar dolar seviyesinde gerçekleşmiştir. Oysa bu
miktar 2015 yılının aynı döneminde 4 milyar 236 milyon dolardı. Yabancı doğrudan
sermaye girişi de 3 milyar dolar seviyesinden 1 milyar dolar seviyesine
gerilemiştir, azalma yüzde 70’tir. Hızla önlem alınmaz ise ekonomi çok daha
geriye gidecektir. 
Değerli
milletvekilleri, Çalışma ve Sosyal Güvenlik Bakanlığınca hazırlanan Uluslararası
İşgücü Kanunu Tasarısı 23/06/2016 tarihinde Türkiye Büyük Millet Meclisine
sunulmuştur. Tasarı bir gün sonra 24/06/2016 tarihinde Sağlık, Aile, Çalışma ve
Sosyal İşler Komisyonuna esas komisyon olarak havale edilmiştir. Kısaca, tasarı
cuma günü Komisyona gelmiştir. Komisyona gelen tasarıdan belki -belki diyorum-
AKP’li komisyon üyelerinin, milletvekillerinin haberi olmuştur ancak Komisyonun
AKP’li olmayan diğer üyelerinin haberi olmadığını biliyorum. Hemen devamında da
28/06/2016 tarihinde tasarı Komisyonda ele alınmış ve geldiği şekliyle hiçbir
değişiklik yapılmadan kabul edilmiştir. 
Tasarının
Komisyonda görüşüleceği gün Komisyona acilen çağrıldığımızı belirtmek isterim.
Böylesi önemli bir tasarının incelenmesi, üzerinde çalışılması gerektiği açıktır.
Buna rağmen, üzerinde çalışmak, tasarıyı incelemek için fırsat olmamıştır.
Teorisyen ve uygulayıcılar olarak ihtisas ve alakalı birimlerin üzerinde
günlerce çalıştıktan sonra taslak hâline getirdiği metin üzerinde, tasarı
Komisyona geldikten sonra bir gün dahi çalışma fırsatı verilmeden tasarı
Komisyondan geçmiştir. Böylesine önemli bir tasarının alelacele bir iki gün
içinde Komisyona getirilerek, geldiği gibi aynen kabul edilmesi, muhalefetin
önemsenmediğini göstermektedir.
Ülkemizin
her zamankinden çok birlik ve beraberliğe, karşılıklı sevgi ve saygıya,
istişareye ihtiyacı olduğu bir dönemde muhalefetin katkılarının önemsenmemesi
katılımcı bir anlayış değildir. Bütün bunlara rağmen dün Çalışma ve Sosyal
Güvenlik Bakanımız Sayın Süleyman Soylu Bey'in katılımıyla yeni bir
değerlendirme yapılarak mutabakat sağlanması bizleri memnun etmiştir. İktidarı
muhalefetiyle amaç, çıkacak yasadan ülkemizin maksimum yarar sağlamasıdır.
Değerli
milletvekilleri, tasarıyla 2003 yılında çıkarılan 4817 sayılı Yabancıların Çalışma
İzinleri Hakkında Kanun yürürlükten kaldırılmaktadır. Ayrıca 6458 sayılı
Uluslararası Koruma Kanunu ile bazı mesleklere ait kanunlarda da önemli
değişiklikler yapmaktadır. Konuyla ilgili görevli bir genel müdürlük
kurulmaktadır. Önemli bir değişiklik olarak turkuaz kart getirilmektedir.
Özellikle nitelikli iş gücünün Türkiye’ye gelmesini amaçlamıştır. Uluslararası
İşgücü Politikası Danışma Kurulu kurulmaktadır. 
Bazı
yönlerden tasarıya olumlu yaklaşmak mümkünse de tasarı birçok madde hükmü
itibarıyla ülkemizin, çalışanlarımızın, işsizimizin aleyhine olumsuz hükümler
içermekte iken yapılan istişare sonunda bu tereddütler giderilmeye
çalışılmıştır.
Değerli
milletvekilleri, getirilen tasarı, uluslararası iş gücüne ilişkin politikaların
belirlenmesi, uygulanması ve izlenmesi, bu amaç doğrultusunda ilgili STK ve
kurumların katılımıyla Uluslararası İşgücü Politikası Danışma Kurulu
oluşturması, bu çerçevede uluslararası iş gücü politikası oluşturma yetkisinin Çalışma
ve Sosyal Güvenlik Bakanlığına verilmesi ve Bakanlık bünyesinde ana hizmet
birimi olmak üzere Uluslararası İşgücü Genel Müdürlüğü kurulmasını,
uluslararası iş gücüne ilişkin gerekli verilerin toplanması ve analiz edilmesi,
yabancıların kayıt dışı çalışmalarının önlenmesine yönelik politikaların geliştirilmesi,
nitelikli yabancı çalışanların iş gücü piyasasına girişinin önündeki engellerin
kaldırılması, yüksek nitelikli insan gücüne yönelik olarak kolaylaştırılmış bir
çalışma sistemi olan turkuaz kart sisteminin oluşturulması, yabancılara
verilecek çalışma izni ve muafiyetlere dair iş ve işlemlerde izlenecek usul ve
esaslar, yetki ve sorumluluklar ve uluslararası iş gücü alanındaki hak ve
yükümlülükler ile çalışma izni başvurusuna ilişkin objektif kıstaslar
konularında önemli düzenlemeler ihtiva etmektedir.
Yabancıların
çalışmasında, izin, ikamet dâhil, birçok merciye başvurulması yerine yetkinin
tek elde toplanması, yetkilerin Çalışma ve Sosyal Güvenlik Bakanlığında
toplanması bürokrasiyi azaltacak, işlemleri hızlandıracaktır. Ancak kanunla
getirilen turkuaz kartın yabancılara vatandaşlık yolunu açması, turkuaz kartın
verilme şartlarının objektif kıstaslara bağlanmaması, kart verilecek kişilerin
en azından asgari niteliklerinin tasarıda yer almaması, Bakanlığın takdirine
bırakılması, yabancılar için mesleki yeterlilik şartının aranmaması, yurt
dışında parayla diploma veren müesseselerin varlığı bir gerçek iken
yabancılardan "denklik" istenmemesi, yabancı istihdamında ülkede
işsiz nitelikli iş gücünün korunmasına yönelik hüküm ihtiva etmemesi, dernek ve
vakıflarda yabancı çalıştırılması gibi konulardaki tereddütlerimiz konuşularak,
istişare yapılarak giderilmiştir. 
Tasarıyla
getirilen yeni bir düzenleme, Uluslararası İşgücü Danışma Kuruludur. Danışma
Kurulunda kısa adı ILO olan Uluslararası Çalışma Teşkilatının ilkeleri
doğrultusunda sosyal tarafların da katılması sağlanarak çoğunluğun temsil
edilmesi yönündeki yeni düzenleme bunlardan biridir. Ülkemizde en önemli sosyal
taraflardan olan işçi ve işveren kuruluşlarının, meslek odalarının kurulda
temsil edilmemesi önemli bir eksiklikti. Ayrıca, sosyal güvenlik
sözleşmelerinin uygulayıcısı ve yabancıların sosyal güvenliklerinin temini
yönlerinden Sosyal Güvenlik Kurumu Başkanlığının da kurulda yer almaması önemli
bir eksiklik olarak değerlendirilmektedir. Gerek ILO ilkelerinin gereğini yeri
getirmek gerekse birikimlerinden istifade etmek bakımından meslek odalarının,
işçi ve işveren kuruluşlarının, SGK'nın Danışma Kuruluna katılımlarının önemli
faydalar sağlayacağını düşünüyoruz. 
Değerli
milletvekilleri, ülkemizde devlete ait yüzlerce sağlık meslek lisesi mevcuttur.
Yine yüzlerce özel sağlık meslek lisesi bu alanda faaliyet göstermektedir.
Bunlara birçok üniversitenin sağlık meslek yüksekokullarını, sağlık bilimleri
fakültelerini, biyolog yetiştiren fen fakültelerini ilave ederseniz her yıl
binlerce mesleki yeterliliğe sahip sağlık personeli işsizler ordusuna
katılmaktadır. Vatandaşımızın güçlükle, binbir zahmetle okuttuğu çocuklarının
işsiz kalması çoğu dar gelirli vatandaşımızı perişan edecektir. Zaten piyasa
doymuştur, sektörün ciddi manada ilave iş gücü kaldıracak hâli yoktur. İlgili
bakanlıkların ön izin konusunda hassas davranmaları öncelikli beklentimizdir.
Bir ihtisas birimi olması nedeniyle konunun ilgili bakanlıklara bırakılması
daha uygun olmuştur.
Değerli
milletvekilleri, tasarıyla getirilen önemli bir yenilik turkuaz kart
sistemidir. Turkuaz kart, verilene önemli avantajlar sağlayacaktır.
Yabancıların çalışma ve oturma izinlerini kolaylaştıracaktır. Turkuaz kart
sahiplerine istisnai olarak vatandaşlık hakkı verilebilecektir. Özellikle
belirtmek istiyorum ki geçici koruma altındakilere bu kartın yolunun açılması
ülke yararına olmayacaktır. Zira turkuaz kart, sahiplerine doğrudan vatandaşlık
verme yolunu açmaktadır. Sadece kendisine değil bakmakla yükümlü olduğu eş ve
çocuklarına da ikamet izni sağlayacaktır. Bu kartla nitelikli iş gücü
amaçlanmışken yaygın kullanımı amaca hizmet etmeyecektir. Bu sebeple, bu kart
verilirken çok titiz davranılmalıdır. Turkuaz karta zaman zaman yüzde 10’ları
aşan işsizlik oranı, içlerinde 1 milyona yakınının üniversite mezunu olduğu
toplam 6 milyona yakın işsiz, yıllar itibarıyla artan ikamet izinleri dikkate
alındığında olaya bir özentiden ziyade getiri-götürü olarak bakmak ülkenin
menfaatine olacaktır. Ayrıca, bu kartın verilmesinin takdirden ziyade kesin,
objektif kriterlere bağlanması gerektiğini düşünüyoruz.
Değerli
milletvekilleri, tasarıyla Türkiye’de ikamet izni olan yabancılara kamu
yararına çalışan dernekler ile vergi muafiyeti tanınan vakıflarda çalışma
imkânı getirilmek istenmiş ise de yapılan istişare neticesinde bu maddenin
tasarıdan çıkarılması uygun olmuştur. Türkiye’nin buna ihtiyacı yoktur.
Yabancının hangi niyetle dernek ve vakıflarda çalışmak istediğini anlamak
mümkün olmayacağı gibi önemli verilere ulaşması vakıf ve dernek üyelerinin
yönlendirmesi de pekâlâ mümkün olabilecektir. Bu sebeple, bu maddenin tasarıdan
çıkarılmasını uygun bulduğumuzu belirtmek isterim. 
Değerli
milletvekilleri, zamanım azalıyor, bir konuya değinerek konuşmamı tamamlamak
istiyorum. Az önce burada Sayın Orman ve Su İşleri Bakanımız vardı. Bunu da,
kendisi şu anda burada yok ama söylemeden geçemeyeceğim: Sayın Bakanımız Veysel
Eroğlu, Suriyeli mültecilere vatandaşlık verilmesine yönelik çalışmalarla
ilgili olarak “Avrupa böyle davrandığı için onların büyüme oranı sıfıra doğru
gidiyor, Türkiye ise onların duası ve bereketiyle yüzde 5 büyüyerek dünyada ilk
4’e giren bir büyüme oranına sahip oldu” şeklinde beyanda bulunmuştur. 
Sayın
Bakan, Türkiye, Suriyelilerin olmadığı geçmiş dönemlerde de yüzde 5’lerden
fazla büyümüştür. Suriyeli göçmenler için şimdiye kadar harcanan paranın 11
milyar dolar olduğu resmî makamlarca ifade edilmektedir. Böylesi bir beyan Türk
insanına haksızlıktır, insanımızın fedakârlığını yok saymaktır diyor, yüce
heyeti saygıyla selamlıyorum. (MHP sıralarından alkışlar)
BAŞKAN
– Teşekkür ederim Sayın Tor. 
Sayın
milletvekilleri, gruplar adına konuşmalar tamamlandı. 
Şimdi
şahsı adına konuşmalara başlayacağız. 
İlk
konuşmacı, şahsı adına, Konya Milletvekili Sayın Mustafa Baloğlu olacak. 
Sayın
Baloğlu, buyurun. (AK PARTİ sıralarından alkışlar)
MUSTAFA
BALOĞLU (Konya) – Sayın Başkan, değerli milletvekilleri; Uluslararası İşgücü
Kanunu Tasarısı üzerine şahsım adına söz aldım. Heyetinizi saygıyla selamlıyorum.

Öncelikle,
16 Temmuz akşamı Türk Silahlı Kuvvetlerinin ve devlet kurumlarının içerisine
sızmış teröristlerin işgal ve darbe girişimiyle karşı karşıya kaldık. Bunları
kınıyorum ve o işgal girişiminden hemen sonra şanlı milletin şanlı evlatları
sokaklara dökülerek bu darbe girişimini geri püskürtmüş ve akamete uğratmıştır.
Bu şanlı milletin şanlı evlatlarını saygıyla selamlıyorum. O anda tankların
üzerine çıkan, tankların önünü kesen, kurşunlara göğsünü siper eden, yine,
bütün, evlerinde, sokaklarda tepki gösteren bütün vatandaşlarımızı saygıyla
selamlıyorum. Gazilerimize acil şifalar diliyorum. Şehitlerimize Allah’tan
rahmet diliyorum, ailelerine sabırlar diliyorum. 
Tabii,
devletin içerisine sızmış bu teröristler bugüne kadar hiç boş durmadılar, bundan
sonra da boş durmayacaklar. Bunlara karşı da tüm önlemlerin alınacağını ve
özellikle bu girişimde bulunanların hakkında her türlü cezai tedbirin
alınacağını buradan söylemek istiyorum.
Biraz
önce Türkiye Barolar Birliğiyle birlikte il baro başkanlarımızın Meclisimizi
ziyareti gerçekleşti. Bunun çok önemli olduğuna inanıyorum. Fakat bunların
içerisinde paralel yapıya mensubiyeti bütün Konya halkı tarafından bilinen,
hakkında paralel yapıya mensubiyetiyle ilgili defalarca suç duyurusunda
bulunulmuş ve hatta baro tarafından paralel yapı toplantılarında alınan
kararların baroda uygulandığıyla ilgili disiplin soruşturması açılmış Konya
Baro Başkanının buraya gelebiliyor olmasını ve bu millî iradenin tecelligâhı
olan Meclis çatısı altında bulunabiliyor olmasını kınıyorum ve bu arkadaşa
karşı değerli Konya milletvekillerimizin Meclisin dışında göstermiş olduğu
tepkiyi çok önemsiyorum, onlara teşekkür ediyorum ve onların arasında
bulunmamaktan dolayı duyduğum derin üzüntüyü sizlerle paylaşmak istiyorum. (AK
PARTİ sıralarından alkışlar) Bu bir aymazlıktır, bu bir onursuzluktur. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Bravo Mustafa Bey!
MUSTAFA
BALOĞLU (Devamla) - Paralel yapıya mensubiyeti herkes tarafından biliniyor olan
bir baro başkanının bu Meclis çatısı altında bulunabiliyor olmasını, o
mensubiyet tarafından bombalanmış olan millî iradenin tecelligâhı bir çatının
altına gelebiliyor olmasını tekrar kınıyorum, bir aymazlık olarak kabul
ediyorum.
MEHMET
METİNER (İstanbul) – Birkaç rektör de burada ağırlandı, onları da söyle,
milletin Meclisinde.
MUSTAFA
BALOĞLU (Devamla) – Yani onlara da gerekli tepkiyi gösteriyorum ve tekrar
söylüyorum, keşke ben de burada olsaydım, keşke o değerli, şerefli Konya
milletvekillerimizin arasında ben de bulunsaydım ve onların gösterdiği tepkinin
kat kat üzerine tepkiyi onlara gösterseydim. Aslında çok ifade kullanmak
istiyorum ama bu kürsü bu ifadeleri kullanmama engel oluyor, aldığım terbiye bu
kürsüde bu ifadeleri kullanmama engel oluyor. 
Sayın
Başkan, değerli milletvekilleri; devletin ekonomik ve toplumsal hayata
müdahalesi dönemler itibarıyla gerek içerik gerek kullanılan araçlar bakımından
farklılık göstermektedir. Devlet müdahalesinin önemli araçlarından biri olan
düzenlemeler hem bireyler hem de işletmeler için önemli faydalar getirmektedir.
Küreselleşmenin etkilerinin hayatın farklı alanlarında hissedildiği günümüzde
uluslararası göçle ilgili gelişmeler de bu olgudan nasibini almaktadır.
İnsanlık tarihi kadar eski bir olgu olan insan göçü, özellikle günümüzde,
küreselleşmenin etkisiyle farklı bir boyut kazanmıştır. Günümüzde göç olgusu
sadece kendiliğinden gelişmemekte, devletler tarafından da kontrol edilmekte ve
yönlendirilmektedir. Özellikle, iş gücü göçü bu etkinin hissedildiği alanların
başında gelmektedir. 
Ülkemiz
1980’li yıllara kadar iş gücü göçü konusunda kaynak ülkeyken 1990’lı yıllardan
itibaren geçiş ülkesi, günümüzde hedef ülke konumuna gelmiştir. Bu değişim,
kendini çalışma iznine ilişkin sayısal verilerde de açık bir şekilde
göstermektedir. Uzun yıllar boyunca birkaç bin düzeyinde kalan çalışma izni
başvuru sayıları son yıllarda hızlı bir artış göstermiş, özellikle 2009 yılında
10 bin düzeyinde olan başvuru sayısı 2015 yılında 80 bine yaklaşmıştır. Çalışma
izni muafiyeti kapsamında ülkemize gelenler de eklendiğinde çalışmak amacıyla
ülkemize gelenlerin sayısının 150 binlere yaklaştığı görülmektedir. 
19’uncu
yüzyıl dünyasında tarım ürünleri toplama ve işleme amacıyla güçlü, kuvvetli,
genç ve cesur kişilerden oluşan iş gücü talep görürken bilgi çağı olarak
nitelendirilen günümüzde, nitelikli, üstün yetenekli ya da girişimci
özelliklere sahip iş gücü talep görmekte ve cazip fırsat ve imkânlar sunan
ülkeler tarafından çekilmeye çalışılmaktadır. Fakat, başka bir deyişle “beyin
göçmeni” olarak kabul edilen uluslararası nitelikli iş gücü, rahat çalışma
imkânı sağlanan ülkelere doğru kayış göstermektedir. Ülkeler de bu hareketli
rekabet ortamında etkin olma becerisini geliştirmek zorundadırlar. Buna
mukabil, vasıfsız, eğitimsiz ya da toplumsal ekonomide yük oluşturabilecek
niteliksiz iş gücü için de kabul edilmemek ve her geçen gün vize ve oturma
izinlerini zorlaştırıcı göçmenlik politikaları uygulanmaktadır. Çalışma
izinleri verilme yetkisinin farklı kurum ve kuruluşlarda olması, mevzuat
dağınıklığı gibi nedenlerle çıkarılan 4817 sayılı Kanun amacına tam olarak
ulaşamamıştır. Serbest bölgelerde çalışacak yabancılara Ekonomi Bakanlığınca
verilen izinlerin yükseköğretim kurumlarında çalışacak yabancı akademisyenlere,
üniversite yönetim kurulu kararı ve Yükseköğretim Kurulunun İçişleri
Bakanlığına bildirimiyle çalıştırılmasının hâlâ devam ettiği görülmektedir.
2003
yılından itibaren ülkemize çalışmak için gelenlerin sayısında ciddi ve anlamlı
artışlar yaşanmıştır. Yabancıların çalışma izni başvuru sayıları 2009 yılında
yaklaşık olarak 10 bin iken 2015 yılı sonunda 80 bine ulaşmıştır. Ülkemizde son
on yılda ekonomi politikaları açısından yakalanan istikrar ülkeyi yabancı
yatırımlar için cazip bir ülke hâline getirmiştir. Dolayısıyla söz konusu
gelişmelerin gerisinde kalan 4817 sayılı Kanun ve ilgili yönetmeliklerin gözden
geçirilmesi gereği ortaya çıkmıştır. Özellikle uluslararası nitelikli iş gücünü
ülkemize çekebilmek adına gerekli altyapı bu kanunla sağlanamamaktadır.
Prosedür kanun olarak hazırlanmış bulunan 4817 sayılı Kanun kapsamında verilen
izinler İçişleri, Dışişleri, Çalışma ve Sosyal Güvenlik Bakanlığınca yapılacak
3 ayrı işlem neticesinde uzun bürokratik süreçlerden sonra geçerli olmaktadır. 
Türkiye’nin
sınır ülkelerinde yaşanan savaş ve istikrarsızlıklar nedeniyle ülkemize gelen
ve 6458 sayılı Kanun’un 91’inci maddesi uyarınca geçici koruma sağlanan
yabancıların kayıt dışı çalışmalarının önüne geçilmesi, çalışma izni ve Türk
vatandaşlarının istihdamı olumsuz etkilenmeyecek biçimde çalışmalarına imkân sağlanmasına
uygun bir mevzuatın hayata geçirilmesi gerekmektedir. Bu kapsamda ulusal ve
uluslararası mevzuata uyumlu, ülkemizin ihtiyaçlarına uygun yabancı istihdam
politikalarının belirlenmesini içeren, nitelikli yabancı yatırımcılar ve
çalışanlar açısından ülkemizin çekim merkezi olmasına katkı sunan, ülkemizde
çalışacak tüm yabancılar için uygulama birliği sağlayan yeni bir kanuna ihtiyaç
duyulmaktadır. Uluslararası İşgücü Kanunu Tasarısı, Avrupa Birliği üyelik
sürecinin ön gereği olarak, 3’üncü Fasıl başta olmak üzere ilgili fasıllar
gereğince uyum sağlamakla yükümlü olduğumuz müktesebat, Birleşmiş Milletlerin
Tüm Göçmen İşçilerin ve Aile Fertlerinin Haklarının Korunmasına Dair
Uluslararası Sözleşmelerde yer alan koruyucu hükümler, Dünya Ticaret Örgütünün
Hizmet Ticareti Genel Anlaşması kapsamında mallar ve hizmet sektörüne yönelik
düzenlemeler dikkate alınarak ve etkin sosyal diyalog mekanizmaları işletilerek
hazırlanmıştır.
Bu
bağlamda, tasarıyla getirilecek olan yeni düzenlemeler: Uluslararası İşgücü Politikası
Danışma Kurulunun oluşturulması, çalışma izinlerinin verilmesinde uygulama
birliğinin sağlanması, çalışma izni muafiyetinin Bakanlıkça verilmesi ve
kapsamının yeniden düzenlenmesi, nitelikli yabancı yatırımcılara ve çalışanlara
önemli haklar sağlayan süresiz çalışma izni yani “turkuaz kart” verilmesi,
yabancı bilim adamı ve araştırmacılar ile AR-GE personeline çalışma izni
verilmesinde önemli kolaylıklar sağlanması, geçici veya proje bazlı çalışacak
mimar ve mühendislere sürecin kolaylaştırılması, ön lisans ve lisans düzeyinde
eğitim gören yabancı öğrencilere kısmi süreli çalışma izni verilmesi, çalışma
izinlerinin sınırlandırılmasında Bakanlar Kuruluna yetki verilmesi. 
Yine,
4817 sayılı Kanun kapsam dışı kaldığından farklı uygulamalarla kamu kurumlarınca
verilen çalışma izinleri; yabancı akademisyen, sanatçı, sporcu, antrenör,
serbest bölgelerde çalışacaklar gibi yapılan düzenlemeler de tek çatı altında,
Çalışma ve Sosyal Güvenlik Bakanlığı tarafından bunlar düzenlenecektir.
Kanunun
ülkemize, milletimize hayırlı olmasını diliyorum. Hepinizi saygı ve muhabbetle
selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Baloğlu. 
Şimdi,
Hükûmet adına Çalışma ve Sosyal Güvenlik Bakanı Sayın Süleyman Soylu
konuşacaklar. 
Buyurun
Sayın Bakanım. (AK PARTİ sıralarından alkışlar) 
Süreniz
yirmi dakika. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Sayın Başkan, Gazi
Meclisin çok saygıdeğer milletvekilleri; öncelikle hepinizi sevgiyle, saygıyla
ve muhabbetle selamlayarak sözlerime başlamak istiyorum. 
Bugün
konuşacağımız, görüşeceğimiz kanun tasarısının, çok daha uygun bir ortamda
görüşülüp, konuşulup, tartışılmasını arzu ederdim. Çünkü, uzun zamandır
Bakanlığımızın çalışma yaptığı, 2015 yılında kanun tasarısı olarak komisyondan
geçirerek Türkiye Büyük Millet Meclisine getirdiği ve hakikaten ülkemizin
ekonomik hayatı, çalışma hayatı, istihdam politikaları için çok önemli olan bir
kanunun burada çok daha anlamlı, daha konsantre olduğumuz bir ortamda
tartışılması Hükûmet açısından da bizim için daha verimli olurdu. Ancak, 15
Temmuz tarihinde yaşadığımız ve önümüzdeki süreçte bütün ayrıntılarının tek tek
aziz milletimizle paylaşılacağı, direkt demokrasimizi, direkt millî
birliğimizi, direkt toplumsal şuurumuzu, direkt geleceğimizi ve direkt
ülkemizin büyümesini, zenginleşmesini ve özgürleşmesini hedef alan bir darbe
teşebbüsünden sonra bu kanunu konuşuyoruz.
Şunu
ifade etmek istiyorum: Benim ailem 1960 darbesini ve 1980 darbesini bizatihi
yaşamış, şahsımın da 28 Şubat sürecinde ilçe başkanı olduğum, hemen akabinde de
il başkanı olduğum süreçte bizatihi tecrübe ettiğim; uzun yıllardan beri,
alfabeyi öğrendikten sonra ilk karşı çıktığımız meselenin demokrasinin
kesilmesi olduğu, darbe olduğu, ailemizin bütün acılarının ve bütün yaşantılarının
aslında bir Menderes metaforu üzerinden yürüdüğü ve Türkiye’de sivil siyasetin
üzerine oturtulmuş büyük bir korku, büyük bir travma olduğu bilinciyle
bugünlere gelmiş bir ferdim, bir şahsım. Şunu ifade etmek istiyorum: İçinde
bulunduğumuz Meclis, bizim istiklal mücadelemizin kahramanıdır. Dünyada hiçbir
meclis yoktur ki kendi Kurtuluş Savaşı’nı, kendi istiklal mücadelesini kendisi
yönetsin. Türkiye’de birçok kalkışma olmuştur, birçok asi hareket ve birçok
isyan olmuştur ama ifade etmek istiyorum ki Türkiye Büyük Millet Meclisi
askerlerle kuşatılmış 1960 darbesinde, onun özgür iradesine el konulmaya
çalışılmış hatta el konulmuştur ama burada şu çok net ve açıktır ki ilk kez bu
Fethullahçı terör örgütü yapılanması, bu alçaklar, bu haysiyetsizler, bu
demokrasiye ve Türkiye’nin millî birliğine ve beraberliğine ve geleceğine
kastedenler, özellikle Türkiye’de demokrasimizin ve geleceğimizin tecelligâhı
olarak nitelendirdiğimiz bu Türkiye Büyük Millet Meclisini bombalamak suretiyle
aslında sadece ve sadece Türkiye’de yönetimi ele geçirmeye çalışmamışlardır
başka bir şeyi daha ortaya koymuşlardır: Demokrasiyi ortadan kaldırmaya,
Türkiye’nin, insanlarımızın kendini idare etme yeteneğini ortadan kaldırmaya
çalışmışlardır. 
O
akşam Meclis salonunun açılması anında buradaydık. Çok net ve açık ifade etmek
istiyorum, hepinizin huzurunda Türkiye Büyük Millet Meclisi Başkanımız Sayın
İsmail Kahraman’ın ve buraya gelen her siyasi parti grubundan temsilcilerin ve
arkadaşlarımızın, birbirimizi gördüğümüzde birbirimize sarıldığımız ve tek
hedefimiz demokrasinin sahiplenilmesi, demokrasiye sadakati ve demokrasiyle
beraber ülkemizin birliğinin ve beraberliğinin sağlanabileceği anlayışını
ortaya koyduğumuz tüm milletvekillerimizin önünde saygıyla, hürmetle ve
demokrasi bilinci açıklığıyla, müteşekkirlikle eğildiğimi ifade etmek
istiyorum. (AK PARTİ ve CHP sıralarından alkışlar) Çocuklarımıza
bırakabileceğimiz en büyük miras hür ve demokratik bir Türkiye’dir,
cumhuriyetimizin sahipliğidir ve bu ülkenin zenginliği ve büyüklüğüdür. Bu
bilinç içerisindeyiz. Bu darbenin birçok teferruatına sahip olmuş, o akşam bu
darbenin her hâliyle karşı karşıya kalmış ve birçok da meseleyle yüz yüze
gelmiş bir vatandaş, bu ülkenin bir milletvekili, bir bakanı olarak söylemek
istiyorum: Bu darbenin Türkiye Büyük Millet Meclisi direnmesiyle kahramanı
olurken, bir diğer kahramanı da aziz milletimizdir. Kızılay’da gördüğüm
tablolar, TRT’nin önünde gördüğüm tablolar, Çankaya Köşkü’ne gittiğim zaman o
milletin Çankaya Köşkü’nün etrafında ortaya koyduğu tablolar ve yine ifade
etmek istiyorum ki, çok net ve açık bir şekilde söylemek istiyorum: Türkiye
Büyük Millet Meclisine gelirken çocuklarıyla beraber, hanımıyla beraber, eşiyle
beraber bu milletin namusunu ve onurunu, Türkiye Büyük Millet Meclisinin onurunu
korumak için buraya gelen milletvekillerimizin ortaya koyduğu tablolar sadece
Türk demokrasi tarihine geçmeyecektir. Bugün dünyada bir demokrasi kakofonisi
yaşanmaktadır. Yıllarca bizi aşağıladılar, hepimizi aşağıladılar, “Siz
demokrasiyi hak etmiyorsunuz.” dediler. Şu Meclisin önünde bu ülkenin bir
evladı olarak açıkça söylemek istiyorum: Dünyada demokrasiyi hak eden bir ülke
ve millet varsa o Türkiye'dir, o Türk milletidir, o Türkiye Büyük Millet
Meclisinin kendisidir, başka hiç kimse değildir. (AK PARTİ, CHP ve MHP
sıralarından alkışlar) Çünkü, bu kadar büyük bir darbeyle, bu kadar darbelerle
-1960 darbesi, 1980 darbesi, 28 Şubat, 27 Nisan- ondan sonraki bütün ahaliyle
beraber korkmadan, ürkmeden tüm milletvekillerimiz… Biz Menderes’in başına ne geldiğini
biliyoruz, onun ailesinin başına ne geldiğini biliyoruz; ondan sonra, 1980
darbesinde, 1971 muhtırasında liderlerin başına neler geldiğini, her siyasi
partinin genel başkanının hangi muameleyle karşı karşıya kaldığını, her
milletvekilinin hangi muameleyle karşı karşıya kaldığını biliyoruz. Ve yine
ifade etmek istiyorum: Darbecilerin ortaya koymuş olduğu o hareket kabiliyetini
bir şekilde belirleyen bildiride, tüm sözde sıkıyönetim komutanlıklarına
gönderdikleri bildiride bütün milletvekillerinin gözaltına alınması, Türkiye
Büyük Millet Meclisinin ortadan kaldırılması ve yönetime tam anlamıyla el
konulması konusundaki kararlılık net ve açıktır. Hedefleri Türkiye'dir,
hedefleri demokrasidir ve hedefleri Türkiye'nin ortaya koymuş olduğu ve
etrafındaki coğrafyaya ve dünyaya bir şekilde vermeye çalıştığı anlayışı bir
şekilde ortadan kaldırmaktır.
İnsanlık
dışı bir anlayışla karşı karşıya kalınmıştır. Şunu çok açık söyleyeyim:
Fethullah Gülen, bu teröristbaşı, bu psikopat ne zaman Türkiye'ye gelirse bu
ülkenin bir evladı olarak o kadar rahat edeceğimi ifade etmek istiyorum. Her
birimizin kararlılığının olması lazımdır ve bunun Türkiye'ye getirilmesi,
adalet makamlarına teslim edilebilmesi, yargılanabilmesi ve gerekli cezaya
çarptırılabilmesi elbette ki demokrasimizin bir anlayışı olacaktır. 
Hepinize
sormak istiyorum: Biz 1960 darbesinden sonra tam -2016 yılındayız- elli altı
yıl geçti hâlâ travmasını yaşıyoruz. Allah şahittir ki eğer bunu başarmış
olsalardı biz hep birlikte, bizden sonraki nesiller de dâhil olmak üzere yüz
yıllık bir travmayla karşı karşıya kalacaktık. Her birimiz ailelerde
konuşulacaktı; sevdiğimiz liderlerimiz, Cumhurbaşkanımız, Başbakanımız, parti
genel başkanları, milletvekilleri; buradaki herkes birinin kahramanıdır, herkes
birinin temsilcisidir, onların içerisindeki o duygular, o anlayışlar yıllar
boyunca konuşulacaktı. Şu kulaklarımız, hep bunu duyarak büyüdük biz. Ortaokul
1’de İstanbul’da bir bayram tatilinde kartpostal satıyordum, meydanda tahtadan
yaptırdığımız, Sirkeci’den aldığımız kartları sattığımız, kendi harçlığımızı
çıkaracağımız bir tablayla… Ailede büyüdüğüm için Menderes’in fotoğrafını da
almış, o kartpostal tablasının üzerine koymuştum. Yaşlı bir kadının o
kartpostal tablasına bir şekilde gelip elini o resmin üzerine koyup dakikalarca
ağladığını, “Sana doyamadık.” dediğini bugünkü gibi net bir şekilde
hatırlıyorum. Allah’a şükürler olsun, her birimizin ortak iradesi ve bundan
sonra göstereceğimiz ortak irade ve birçok dezenformasyona karşı, birçok kara
propagandaya karşı, birçok yanlış yönlendirmelere, bilgilendirmelere karşı bu
Gazi Meclisin namusu adına göstereceğimiz iradedir. 
Evet,
yasalar yapılabilir, ben geçen gün de söyledim sanki Allah söyletti, bu yasayla
ilk kez karşı karşıya kaldığımız gün de Komisyondaki arkadaşlarımız çok net bir
şekilde hatırlayacaklar: “Şu yasalarla Türkiye kurtulmaz ama ortaya koyacağımız
anlayış, gelecek Türkiye’sinin mimarisi için uygundur. Ne olacak…” dedim. Dün
de söyledim. Biz, bu yasayla Türkiye'yi kurtaracak hâlimiz yok, Türkiye'yi demokrasinin
üzerinden, demokrasinin gelişmesi üzerinden, ülkemizin yarınlarına adım
atabilmesi üzerinden kurtaracağız. Elbette ki farklı düşüncelerimiz, farklı
görüşlerimiz olacak. Elbette ki ekonomide, siyasette, insan kaynağında farklı
yönelimlerimiz söz konusu olabilecek ama ifade etmek istiyorum: Demokrasi bizim
ortak kararımızdır. Bir şeyi daha ifade etmek istiyorum: Biz okullardayken
millet tanımlaması yapılırken işte “tarihte, tasada, kıvançta birlik” diye
hepimizin bildiği bir tanımlama yapılırdı. Oysa şimdi millet tanımlamasının
yepyeni ve önemli bir kararı, bir kavramı daha söz konusudur, o da şudur:
Millet olma unsurunun en önemli ayaklarından bir tanesi demokrasidir. Bu şuur
bugün bizi ayakta tutmaktadır. Her zaman şu içi geçirdik biz, 1960 darbesi konuşulurken,
1980 darbesi konuşulurken hep şunu değerlendirdik: Keşke 1960 darbesinde millet
sokağa çıksaydı. Keşke sokağa çıksaydı. Keşke bunu yapabilselerdi. Büyüklerimiz
hep iç geçirdiler. 1980 darbesinden sonra keşke sağcı ve solcu çocuklarımız,
aynı annenin evladı olan, birbirine pusu kuran, keşke kurmasalardı. Keşke
Kahramanmaraş tezgâhını, Alevi ve Sünni kardeşlerimizin birbirine düşürüldüğü,
27 piyangocunun nereden geldiği belli olmayan bir anlayışla Alevi ve Sünni
mahallelere dağılıp her tarafı birbirine tahrik ettiği bu olayı keşke daha önce
anlayabilseydik demiştik. Şimdi “keşke” demediğimiz bir zaman dilimi
içerisindeyiz. Kimseye fırsat vermeyelim. İktidar koltuğunda sizler de
oturabilirsiniz, iktidar koltuğunda bizler de oturabiliriz. Bunun inanın hiçbir
anlamı yok ama bir anlam vardır, o anlam şudur: Şu Türkiye Büyük Millet
Meclisinin, şurada hür ve özgür konuşabilme iradesinin ve dünyaya Türkiye’deki
demokrasinin ve anayasal sistemin işlediğini ifade edebilmenin iradesi ve
geleceğimize travmatik bir dönemi bırakmamanın iradesi bunun her birinden daha
önemlidir. Bunu hep birlikte gerçekleştirmek ve yapmak zorundayız. Şunu
söyleyeyim: Sorumluluğumuz dünden daha büyüktür. Sorumluluğumuz dünden daha
yüksektedir, daha önemli bir dilim içerisindedir. Çünkü bu millet bugün
sokaklardadır. Her gün binlerce insan, sadece ve sadece demokrasi şuuru için
oradadır. Her gün binlerce insan ekmeğinden, işinden, aşından, uykusundan
fedakârlık ederek meydanlarda sahip çıkmaktadır. İşte bu akşam Trabzon’da her
siyasi partinin katılacağı, her sivil toplum örgütünün katılacağı, ay yıldızlı
bayraklarımızla bir şekilde o bütünlüklerini ortaya koyabilecekleri bir süreci
gerçekleştireceklerdir. İşte gün bugündür. Farklı tartışmalarımızın olması bunu
ortadan kaldırmaz. Bugün hangi noktada birleşebileceğimiz önemlidir. Onun için,
Türkiye Büyük Millet Meclisine ve tüm siyasi partilere, tüm
milletvekillerimize, milletimizin bizden beklediğini yerine getirdiğimiz için
tekrar müteşekkirliğimi ifade ediyorum, saygılarımı sunuyorum. Tarihe ait
önemli bir görevi ortaya koyduğumuzu, tarihsel bir sorumluluğu ortaya
koyduğumuzu, bu darbe tezgâhına düşmediğimizi ve Türkiye’yi bir şekilde geri
götürmeye çalışan unsurlara karşı hep birlikte hareket ettiğimizi ve bunun
bizim en önemli onurumuz olduğunu bir kere daha ifade etmek istiyorum. (AK
PARTİ ve CHP sıralarından alkışlar) 
Şimdi
özellikle bu yasayla ilgili birkaç dakikalık da bilgi vermek isterim. Bir
yazılı metnim var, paylaşmayacağım. 
4817
sayılı şu anda yabancıların çalışma izinleri hakkında bir kanun var. Biz 2014
yılında 6458 sayılı bir kanun daha çıkardık. 4817 sayılı Kanun’un kendine ait
birtakım eksiklikleri söz konusuydu. Evet, çalışıyordu. Bir, bürokratik
eksikliği söz konusuydu, iş yükü çoktu. İki, neredeyse Ekonomi Bakanlığından
alınacak izinler, futbolcular için Gençlik Spor Bakanlığından alınacak izinler,
diğer bakanlıklardan alınacak izinlerle çalışma hayatının uyumu ve
senkronizasyonu mümkün değildi. Yani bunun tek elden izlenmesi, bunun o
bakanlıklarla uyum içerisinde koordine edilmesi gerekiyor idi. Ve yine bütün
bunlarla birlikte, yeni bir dünyadayız. Biz daha önce kaynak ülkeydik yani
buradan işçi transfer eden bir ülkeydik, sonra bir geçiş ülkesi olduk. Ne demek
geçiş ülkesi olduk? Yani Türkiye etrafındaki coğrafyadan dünya coğrafyasına
işçi transfer eden bir ülke hâline geldi. Oysa ifade etmek istiyorum ki, bugün
biz hedef ülkeyiz. Yani etrafımızdaki coğrafyadaki birçok iş gücünün Türkiye’de
çalışmak istediği, Türkiye’de çalışmak için fırsat kolladığı ve bunun için zemin
aradığı bir ülke hâline geldik. Şimdi, bizim bunu iyi yönetmemiz lazım ve bu
kanunlar arasındaki uyumu, aynı zamanda yani 6458 ile 4817 arasındaki uyumu
sağlayabilecek bir anlayışı ortaya koymamız lazım. Aynı zamanda kurumlar
arasındaki koordinasyonu sağlamamız gerekir ve yine aynı zamanda dünyanın
içerisinde bulunduğu bu yeni ekonomik şartlara uygun bir şekilde kabiliyetimizi
ortaya koyan yeni bir kanun yani adına “Uluslararası İşgücü Kanunu” dediğimiz
kanunu hep beraber gerçekleştirmek zorunda olduğumuzu ifade etmek istiyorum.
Yine,
aynı zamanda, biz, bu arada dünyada bu yabancı istihdamı konusunda ülkelerin
hangi pozisyonları aldığını, yeni ekonomik ve küresel çizgilere yönelik olarak
hangi anlayışları getirdiklerini teker teker inceledik ve gördük ki her biri
özellikle dışarıdan kendi ülkesine katkı koyabilecek insanları çekme noktasında
bir cazibe oluşturmaya çalışıyorlar. İfade etmek istiyorum ki İran’dan
Almanya’ya kadar, Avrupa ülkelerinden Latin ülkelerine kadar neredeyse bütün
ülkeler küresel ölçekte rekabeti sağlayabilmek için bu anlayışı
gerçekleştiriyorlar. Ve yine ifade etmek istiyorum ki bütün bunlarla birlikte,
bütün bunları ortaya koyarken bir taraftan ulusal ve uluslararası mevzuata
uyumlu yani Avrupa Birliği direktiflerine uyumlu, diğer uluslararası
mevzuatlara uyumlu bir çalışmayı ortaya getirdik.
Yine,
ülkemizin ihtiyaçlarına uygun yabancı istihdam politikasını içeren bir kanun
düzenlemesi içerisinde bulunduk. 
Yine,
nitelikli yabancı yatırımcılar ve çalışanlar açısından ülkemizin çekim merkezi
olmasına katkı sunan ve yine, ülkemizde tüm yabancı çalışanlar için uyum
birliğini sağlayan bir kanun hazırlığı içerisinde olduk. 
Bir
turkuaz kart getiriyoruz. Evet, neden getiriyoruz turkuaz kartı? Getirmemizin
bir sebebi var. Getirmemizin sebebi şu: Evet, çok önemli yatırımlar yapıyoruz,
rekabete hazırlıyoruz Türkiye’yi. Hem uluslararası yatırımlar yapılıyor,
uluslararası doğrudan yatırımlar yapılıyor hem uluslararası şirketlerle beraber
yatırımlar yapılıyor hem kendimiz yatırım yaparken uluslararası şirketlerle
rekabet edebilecek birtakım insan kaynağına ihtiyacımız var. Bunlara bir cazibe
sunmamız lazım ve bu cazibeyi sunarken de diğer ülkelerin yaptığı gibi, onların
hem işlemlerinin kolaylaşması hem ailelerin burada rahat olabilmesinin sağlanabilmesi
hem onlara da… Özellikle şunu ifade etmek istiyorum: Bilim adamları, AR-GE,
teknoloji alanında olan yani altını çizerek söylüyorum ki nitelikli yabancı iş
gücünü Türkiye’ye çekmeye çalışan bir anlayışı ortaya koymaya çalışıyoruz.
Bunun kendi adına çok önemli ayrıntıları olduğunun da yasanın özellikle bu
bölümünde görüşüldüğü zaman teker teker paylaşılacağını, önemli bir geçiş
süreci olacağını, geçiş sürecinden sonra da buna bir şekilde tekrar, süresiz
çalışma izni verilebileceğini ifade etmek istiyorum. 
Burada
bir şeyi söylemek isterim; birtakım tartışmalar var, tartışma şu: “Siz
vatandaşlık vereceksiniz.” Çalışma Bakanlığı olarak bizim vatandaşlık verme
hakkımız yok, bu kanun da bunu içermiyor ama arkadaşlarımızla da -hem kendi
parti grubumuzdaki arkadaşlarımızla hem muhalefet partilerindeki
arkadaşlarımızla- konuştuk, sadece bu kanun içerisinde geçsin. Bir bakan olarak
benim bugün, yurt dışından Türkiye’ye gelmiş birisini Bakanlar Kuruluna
vatandaş olarak teklif etme hakkım var ama bunun kanun içerisinde geçmesi,
nitelikli yabancı iş gücü Türkiye’ye geldiği zaman “Eğer ben çalışırsam benim
Türkiye’ye gelmeme izin veren bakanlık Bakanlar Kuruluna böyle bir teklifte
bulunabilir.” diye, onların da kendi prosedürü içerisinde görmesine ihtiyaç
duyduğumuz için böyle bir düzenlemeyi getirdik. Yoksa bizim vatandaşlık verme
hakkımız ve Uluslararası İş Gücü Kanunu’nun böyle bir muradı da söz konusu
değildir. Bunu çok net bir şekilde ifade etmek istiyorum.
Yine,
dün arkadaşlarımızla bir araya geldik, tekrar bir değerlendirme yaptık.
Bilmenizi istiyorum, bundan önceki Komisyonda da, bundan önceki kanunda da aynı
şekilde bir araya geldik, değerlendirmeler yaptık, sivil toplum örgütleriyle
beraber değerlendirmeler yaptık. Şu eleştiriye katılmam: “Biz bu kanunu son
dakikada gördük.” Bu kanun ikidir geliyor. Bu kanun çok tartışıldı, bu kanun
çok konuşuldu. Bu kanun bundan iki yıl önce, iki buçuk yıl önce de konuşuldu;
bütün detaylarıyla, bütün sivil toplum örgütleriyle beraber konuşuldu ve yine,
bu kanunu Komisyona gelmeden önce, ifade etmek istiyorum ki Komisyona gelmeden
önce tekrar konuştuk. 
(Mikrofon
otomatik cihaz tarafından kapatıldı) 
BAŞKAN
– Sayın Bakan, bir dakika daha süre vereyim, lütfen toparlayın.
ÇALIŞMA
VE SOSYAL GÜVENLİK BAKANI SÜLEYMAN SOYLU (Devamla) – Çok teşekkür ediyorum
Sayın Başkanım.
Bu
kanun Komisyona gelmeden önce informel bir şekilde, yani Komisyonun gündemine
gelmeden önce bütün partilerle bir araya geldik, bu kanun üzerindeki
değerlendirmeleri yaptık. Biz kendi çalışma “prospect”imizi tüm milletvekili
arkadaşlarımıza verdik, değerlendirmelerine sunduk. Ondan sonra tekrar
Komisyona geldi, Komisyonda tekrar tartıştık, tekrar değerlendirdik. Şimdi,
Türkiye Büyük Millet Meclisine gelmeden önce, dün yine bu kanunla ilgili
değerlendirmeleri ortaya koyduk ve bir mutabakat sağladık, önemli ölçüde bir
mutabakat sağladık ve bu mutabakatla beraber, bu uluslararası iş gücü kanununun
hem çalışma hayatımıza hem uluslararası rekabetimize hem Türkiye'nin kendi
coğrafyasındaki cazibe ülke olma iradesine çok önemli katkılar sunacağını bir
kez daha ifade etmek istiyorum. 
Başta Çalışma Bakanlığımızın çok değerli bürokrasisine;
Aynı zamanda, bu kanunu getirdiğimiz günden itibaren titiz bir şekilde çalışan
başta Komisyon Başkanımız olmak üzere Komisyonumuzun bütün üyelerine, tüm
milletvekillerimize ve bu kanunda kendi gayretini ortaya koyacak Türkiye Büyük
Millet Meclisinin başta Sayın Başkanımız olmak üzere bütün üyelerine çok
teşekkür ediyor, hayırlı ve uğurlu olmasını temenni ediyorum.
Sağ olun. (AK PARTİ sıralarından alkışlar) 
BAŞKAN – Teşekkür ederiz Sayın Bakanım.
Şahsı adına son konuşmacı Zonguldak Milletvekili Sayın
Ünal Demirtaş olacak.
Buyurun Sayın Demirtaş. (CHP sıralarından alkışlar) 
ÜNAL DEMİRTAŞ (Zonguldak) – Teşekkür ederim Sayın
Başkan.
Değerli milletvekilleri, Genel Kurulu ve ekranları
başında bizi izleyen vatandaşlarımızı saygıyla selamlıyorum. 403 sıra sayılı
Uluslararası İşgücü Kanunu Tasarısı’nın geneli üzerine şahsım adına söz almış
bulunmaktayım. 
Öncelikle, 15 Temmuz akşamı darbe girişiminde şehit
olan polislerimize, askerlerimize ve vatandaşlarımıza Allah’tan rahmet,
yakınlarına başsağlığı, yaralılara da acil şifalar diliyorum. 
Değerli milletvekilleri, Türkiye, tarihî günlerden
geçiyor. Maalesef, Gazi Meclisimiz 15 Temmuz akşamı darbeciler tarafından ilk
defa askerî bir saldırıya uğramış, bombalanmıştır. 15 Temmuzda yaşanan darbe
girişimiyle demokrasi tarihimizin kara günlerinden birisi daha yaşanmıştır. 15
Temmuzda darbe girişiminde bulunan hainler öncelikle Türkiye Büyük Millet Meclisini
yok etmeyi yani demokrasiyi yok etmeyi hedeflemişlerdir. Bu darbe girişimini
iktidarı, tüm muhalefeti, basını, sivil toplum örgütleri ve sokaktaki
vatandaşlarımızla tüm milletimiz birlikte önlemiştir. Ülkemiz uçurumun
kenarından dönmüştür. Darbeciler başarısız olmuş, kazanan demokrasi olmuştur.
Ulu Önder Mustafa Kemal Atatürk’ün de söylediği gibi, egemenlik kayıtsız
şartsız milletin olmuştur. 
Değerli
milletvekilleri, bu darbe girişiminde bulunanlar ve bunların ortakları yargı
önüne çıkarılmalı ve hukuk içinde verilebilecek en ağır cezalar verilmelidir.
Ancak darbe girişimiyle ilgili soruşturmalar yapılırken evrensel hukuk ilkeleri
ve hukukun temel ilkeleri çiğnenmemelidir, adil ve tarafsız bir yargılama
yapılmalıdır; sap ile saman karıştırılmamalı, kurunun yanında yaş da
yanmamalıdır, hukuk içinde kalınmalıdır. Unutmayalım, adil ve tarafsız bir
yargı ve evrensel hukukun uygulanması demokrasinin olmazsa olmazıdır. Hukuk bir
gün hepimize gerekebilir. Darbe girişimi esnasında, vatani görevini yaparken
üstlerinin emrini yapmak zorunda kalan er ve erbaşlara karşı işlenen suçlar da
hukuk içinde soruşturulmalıdır. Bu erlere karşı suç işleyenler de cezasız
bırakılmamalıdır. Darbe girişiminde bulunanlar nasıl cezalandırılacaksa bu
kişiler de cezalandırılmalıdır. 
Değerli
milletvekilleri, önümüzdeki süreç, demokrasiyi ve Anayasa’yı askıya alan, hukuk
dışına çıkan bir süreç olmamalıdır. Devleti yönetenler sağduyulu olmalıdırlar
ve sükûnetle hareket etmelidirler. Devlet kin tutmamalıdır. Türkiye’yi
normalleştirecek, toplumdaki gerilimi düşürecek, demokrasiyi ve hukuk devletini
tam anlamıyla yaşama geçirecek adımlar süratle atılmalıdır. 
Değerli
milletvekilleri, bu yaşananlardan hepimizin alacağı dersler vardır. Darbe
girişimi başladığında Meclise gelen ilk milletvekili arkadaşlarımız Genel
Başkan Yardımcımız Aydın Milletvekili Sayın Bülent Tezcan, Artvin
Milletvekilimiz Uğur Bayraktutan ve Çorum Milletvekili Tufan Köse’dir. Diğer
partilerden milletvekili arkadaşlarımız da derhâl gelmişlerdir. Ben de Genel
Başkanımızın tüm milletvekillerimize vermiş olduğu talimatla derhâl Meclise
geldim ve sabaha kadar Mecliste bulundum. O gece tüm partilerden milletvekili
arkadaşlarımızla birlikte kol kola Meclisi savunduk. 
O
gece yaşananlardan, güçlü ve işleyen bir parlamentonun, güçlü ve işleyen bir
demokrasinin önemi ve değeri bir kez daha ortaya çıkmıştır. İnşallah, yaşanan
bu acı tecrübe, önümüzdeki günlerde güçlü bir parlamentonun oluşması için,
kuvvetler ayrılığının ülkemize tam anlamıyla yerleşmesi için; daha ileri, daha
kaliteli ve daha güçlü bir demokrasi için, demokrasinin tam anlamıyla ülkemize
yerleşmesi için bir fırsat olur. Gelin, bundan sonra iktidarı muhalefeti el ele
verelim, demokrasimizi güçlendirelim ve Parlamentomuzu güçlendirelim. (CHP
sıralarından alkışlar) 
Yine,
umuyorum ki yaşanan bu gelişmelerden ders alınarak tüm Türkiye’nin menfaatleri
için, toplumdaki kutuplaşmanın, ayrımcılığın bir kenara bırakılarak toplumsal
uzlaşma için barışın ve huzurun sağlandığı bir döneme gireriz. Bu noktada da en
önemli görev iktidar partisine düşmektedir. Artık iktidar partisi “Ben yaptım
oldu, benim dediğim en doğrusudur.” dememelidir arkadaşlar. Artık, toplumun
değişik kesimlerinin de sesini dinlemeli ve uyarılarını dikkate almalıdır.
Kararları alırken uzlaşmayla almalı, kanunları çıkarırken uzlaşmayla
çıkarmalıdır.
Değerli
milletvekilleri, dilerim ki demokrasimiz bir kez daha benzer kara günler
yaşamaz, demokrasi tam anlamıyla sonsuza kadar ülkemize yerleşir.
Değerli
milletvekilleri, Türkiye’de İŞKUR verilerine göre işsiz sayısı yaklaşık 3
milyondur ancak 3 milyon da kayıtsız işsiz olduğundan toplam işsiz sayısı
yaklaşık 6 milyondur. Bu işsizlerden yaklaşık 700 bini üniversite mezunu
vatandaşlarımızdır. Yine, 350 bin civarında da atanamayan öğretmenimiz vardır.
Atanamayan öğretmenlerimizin de sözleşmeli çalıştıkları düşünüldüğünde kalıcı
bir işleri yoktur. Yani 1 milyon civarında üniversiteli işsizimiz, nitelikli
işsizimiz vardır. 
Şimdi,
bu insanlarımız işsiz dururken, bu insanlarımız ülke ekonomisine katkı sunmak
istedikleri hâlde katkı sunamazken biz dışarıdan ithal olarak mühendis, mimar,
doktor, öğretmen getirelim diyoruz. Bu olmaz arkadaşlar. Bizim mühendisimiz,
bizim mimarımız, bizim öğretmenimiz, bizim insanımız işsizken dışarıdan yabancı
mühendis, mimar, öğretmen ithal etmek yanlıştır. Bizim ülkemizde bu kadar çok
işsiz varken bu kanunla Türkiye’de çalışmak için müracaat eden yabancılara
verilecek olan turkuaz kartla bu yabancıların Türkiye’de çalışması
kolaylaşacaktır, Türkiye’ye yerleşmesi kolaylaşacaktır ve hızlanacaktır. Bu
şekilde de bu kanun tasarısının yasalaşmasıyla dışarıdan ülkemize yapılan göçün
teşvik edilmesi gibi bir durum ortaya çıkmaktadır.
Değerli
milletvekilleri, İçişleri Bakanlığı verilerine göre 2005 yılında 178 bin
yabancı ikamet izni almış ama 2010 yılına geldiğimizde rakamlar artıyor, 182
bin; 2011’de 234 bin, 2012’de 321 bin, 2013’te 313 bin, 2014’te 379 bin ve
2015’e geldiğimizde tam 423 bin kişi ikamet izni almış. Çalışma Bakanlığı
verilerine göre ise 2011 yılında 17 bin kişiye çalışma izni verilmiş, 2012’de
32 bin kişiye, 2013’te 45 bin kişiye, 2014’te 52 bin kişiye ve 2015’te tam 64
bin kişiye çalışma izni verilmiştir. 
Değerli
milletvekilleri, 6 milyon işsizimiz varken şu rakamlara baktığımız zaman
dışarıdan gelen ve ikamet izni verdiğimiz yabancıların rakamları gerçekten
ürkütücü rakamlardır. Bizim bu meseleyle buradaki, Türkiye’deki iş gücü
piyasasının dengelerini bozacak, temelinden sarsacak, bizim insanımızı işsiz
bırakacak bir modeli getirmememiz gerekmektedir. 
Değerli
milletvekilleri, kanunun en önemli gerekçelerinden birisi olarak da “Ülkemizin,
kendisine yakın ya da komşu ülkelerden gelenler için cazibe merkezi olma
özelliği ortaya çıkardığı, hedef ülke hâline geldiği görülmektedir.” gerekçesi
ileri sürülmektedir. Burada, ülkemizin cazibe merkezi hâline gelmesi
gerekçesine bakıyorum, gerçekten böyle mi? Maalesef tam tersi. Son yıllarda
gelen göçmenlere baktığımızda ağırlıklı olarak ülkelerindeki iç savaştan
kaçarak Suriye’den ve Irak’tan geldiklerini ve bu göçmenlerin Türkiye’de
yerleşik hayata geçmeye çalıştıklarını görüyoruz. Bir kısmı da canlarını hiçe
sayarak Avrupa’ya gitmeye çalışıyorlar. Bu sebeple, nitelikli insan gücünün
Türkiye’ye akın hâlinde geldiğinden ziyade, niteliksiz insan gücünün Türkiye’ye
akın hâlinde gelmeye çalıştığını görüyoruz. Yani bizim en büyük endişemiz,
burada niteliksiz insan gücünün Türkiye’de istihdam edilmesinin önünün
açılmasıdır. Yoksa elbette, Amerikalı bir bilim adamı Türkiye’ye gelip bilimsel
çalışma yapacaksa niye gelmesin? Veya bir Alman bir mühendis, Pakistanlı
mühendis Türkiye’nin gelişmesine ve ilerlemesine katkı sunacaksa, Türkiye’ye
gelmek istiyorsa, Türkiye’ye yerleşmek istiyorsa niye gelmesin, niye
yerleşmesin? Buna bir itirazımız yok ama Türkiye’ye gelerek çalışmak
isteyenlerin çok büyük bir çoğunluğu niteliksiz iş gücüne sahip olan insanlar
ve rakamlara baktığımız zaman da büyük rakamlar. Niteliksiz iş gücünün
Türkiye’ye yerleşmesinin önlenmesi gerekmektedir. 
(Mikrofon
otomatik cihaz tarafından kapatıldı)
ÜNAL
DEMİRTAŞ (Devamla) - Tabii bu konuları biz Sayın Bakana, iktidara
ilettiğimizde, bir uzlaşma sonucu bir metin ortaya çıktı. Bu metin
doğrultusunda da bu endişelerimizin büyük bir çoğunlukla giderildiğini
görüyoruz, ben buradan da Sayın Bakana ve Sayın Başkana teşekkür ederim bu
noktada. 
Biz
bu şekilde, bu endişelerimizin giderilmesi kaydıyla bu tasarıda çok da fazla
eleştireceğimiz bir nokta olmadığını düşünüyoruz ama önergeler geldikten sonra
da göreceğiz, eğer eleştirilerimizin dışında bir şey olursa da eleştirilerimizi
gündeme getirmeye devam edeceğiz.
Genel
Kurulu saygıyla selamlıyorum. (CHP sıralarından alkışlar)
BAŞKAN
– Teşekkürler. 
Sayın
milletvekilleri, şimdi soru-cevap işlemini gerçekleştireceğiz.
Süremiz
yirmi dakikadır; bu sürenin ilk on dakikası soru sormak için sayın
milletvekillerine, diğer on dakikası sorulan sorulara cevap vermesi için Sayın
Bakana ait olacaktır. 
Sayın
Yaşar? Yok.
Sayın
Bektaşoğlu...
BÜLENT
YENER BEKTAŞOĞLU (Giresun) – Teşekkür ederim Sayın Başkan. 
Yüce
Meclisi, Gazi Meclisi saygıyla selamlıyorum.
15
Temmuz gecesi gerçekleştirilen silahlı terör eyleminin içine dolaylı ya da
direkt olarak katıldıkları iddiasıyla gözaltına alınan askerlerin, polislerin
ve diğer kamu görevlilerinin, hukuk düzeni ve anayasal kurallar içinde,
uluslararası düzeydeki saygınlığımıza gölge düşürmeden ve masumiyet karinesini
de esas alarak yargılanmaları sağlanmalıdır.
Bütün
kurumlarımız, özellikle güvenlik birimleri içindeki zararlı bütün unsurlar,
hukuk düzeni kuralları içinde soruşturma prensiplerine uyularak temizlenmelidir;
İçişleri Bakanlığı zaten bunun için vardır. Onun bunun memuru, kendine biat
eden memur değil, cumhuriyetimizin menfaatleri içinde kamu adına görev yapan,
yasaları uygulayan ve uyan memurlar karakterini oluşturmak siyasi iktidarın
görevidir. 
Ayrıca,
bu olay vesilesiyle, şanlı bir geçmişe sahip ordumuzun tümünü darbeci ordu
olarak nitelendirmek, suçlamak ve demokrasi karşıtı gibi göstermek de doğru
değildir. Ordumuz bir hesaplaşma ve intikam alma mantığıyla hareket ederek
itibarsızlaştırılmamalıdır. 
Teşekkür
ederim.
BAŞKAN
– Sayın Gürer...
ÖMER
FETHİ GÜRER (Niğde) – Sayın Başkan, çıraklık, kalfalık belgesi bulunanlar ile
staj yaptıkları sabit olan ve sigorta girişleri bu çalışma süreçlerinde
başlamayan tüm çocuk ve gençlerin bu haktan yararlanmalarını kapsayacak düzenlemeyle,
hak kaybı yaşamakta olan kişilerin sorunlarının aşılması gerektiğini
düşünüyorum. 
Sosyal
Sigortalar ve Genel Sağlık Sigortası Kanunu’nun 41’inci maddesinin birinci
fıkrasına eklenmek üzere “3308 sayılı Kanun kapsamındaki çıraklar ile meslek
lisesinde okumaktayken ve yükseköğrenimleri sırasında zorunlu staja tabi
tutulan öğrencilerin çıraklık ve staj süreleri bu maddenin birinci fıkrasının
(k) bendine göre yapılan borçlanmalarda sigortalılığın başlangıç tarihi staj ve
çıraklığa başlandığı tarihtir.” diye kanun teklifi verdim. Bu konuda Bakanlık
olarak düşüncenizi öğrenmek istiyorum.
Çıraklıkla
ilgili meslek kurslarına katılıp belge alanlar ve meslek lisesi öğrencisiyken
staj yapan öğrencilerin staj süreçleri ve meslek kurslarında geçen süreleri boyunca
sigortalı olmaları bir mağduriyeti önleyecektir. Bu konuda sizin görüşlerinizi
merak ediyorum. 
Teşekkür
ediyorum. 
BAŞKAN
– Teşekkür ederim. 
Sayın
Zeybek…
KEMAL
ZEYBEK (Samsun) – 15 Temmuzda gerçekleştirilmek istenen darbe terörünü kınıyor,
lanetliyorum. Laik, demokratik cumhuriyetin değerlerini yok etmek isteyen darbe
heveslilerine, bugüne kadar devletin kurum, kuruluşlarında darbeci terör
örgütüne destekçi olan, sivil yönetimde anayasal hukuk sistemimizi sayısal
çoğunluğuyla darbeciler ile diktacılar arasında ilişkiler olduğunu, mevcut
demokratik kazanımlarımızı… Düşünce birliği yaparak ideolojik olarak aynı
eksende birleşenler, 15 Temmuz darbe terörüyle demokrasimizi yok etmek için
cuntacılar, diktacılar, IŞİD terörünün ruhundaki tüm saldırganlar darbe ve
dikta için birleşmişlerdir. Özgürlük, barış, demokrasi sevdalı yurtseverler,
millî duyguları laik cumhuriyetten yana olanlar diktacı ve cuntacı anlayışa yer
vermeyecektir. Milletçe demokrasiyi yaşatacağız. 
Teşekkür
ediyorum. 
BAŞKAN
– Teşekkür ederim. 
Sayın
Aydın…
ERKAN
AYDIN (Bursa) – Teşekkür ederim. 
Sayın
Bakan, malum gelişmeler üzerine, 15 Temmuz gecesi yaşanan darbe girişiminden
sonra 657’ye bağlı kamu çalışanlarının yıllık izinleri kaldırıldı. Bazı kamu
kuruluşları taşeron statüsünde çalışanları da bu kapsama dâhil ederek
izinlerini kaldırdı. Yıllık izinlerin kaldırılma uygulaması taşeronları da
kapsıyor mu? 
Diğer
yandan, geçtiğimiz aylarda taşeron işçiler için yeni bir yasal düzenleme
üzerinde çalışıyordunuz ancak bu konuda hâlâ net bir sonuç çıkmadı. Bu konuda
çalışmanız devam ediyor mu, yoksa Hükûmetin gündeminden tamamen çıktı mı?
Ayrıca, son gelişmeleri dikkate alarak, 657 sayılı Memur Yasası’nda iddia
edildiği gibi köklü bir değişiklik planlanıyor mu? 
Teşekkür
ederim. 
BAŞKAN
– Teşekkür ederim. 
Sayın
Çamak…
HÜSEYİN
ÇAMAK (Mersin) – Teşekkür ederim Sayın Başkan. 
Bugün
20 Temmuz, Suruç katliamının yıl dönümü. Bu ve bunun gibi gizemli katliamların
sırrı çözülmedikçe hep darbelere müsait bir ülkede yaşayacağımızın bilinciyle
davranmalı ve asla demokrasiden ödün vermemeliyiz. 
15
ve 16 Temmuz gecesinden alınacak çok ders vardır. Darbenin bertaraf edilmiş
olması içimizdeki tedirginliği geçirmiş değil. Evet, darbe bertaraf edildi.
Peki, artık Türkiye’ye demokrasi gelecek mi? Türkiye, çok büyük iç ve dış
tehditlere karşı çivisi çıkmış bir bölgede. Komşularımızın düştüğü yanlışlara
düşmemek tüm kurum ve kurallarıyla aksaksız işleyen demokrasiyi ve parlamenter
sistemi geliştirmekle mümkündür. 
Darbeleri
önlemenin yolu için diyorum ki: İnadına demokrasi, inadına cumhuriyet, inadına
laiklik!
BAŞKAN
– Sayın Atıcı…
AYTUĞ
ATICI (Mersin) – Teşekkürler Sayın Başkan. 
Sayın
Bakan, 12 Eylül faşist darbesinden sonra şiddet eylemleri bıçak keser gibi
kesilmişti. Sonra öğrendik ki bu darbeye iki yıl önce karar verilmiş yani
teröre göz yumanlar o dönemde darbe koşullarının olgunlaşacağı günü
beklemişler. Acaba, ülkemizde âdeta canlı bomba yarışına girenler ve onları
seyredenler bu darbe ortamını mı hazırlıyorlardı? Ülkemiz darbe iklimine girsin
diye mi biz bunca şehit verdik?
Türkiye
Büyük Millet Meclisi acilen, yıl dönümünde yeni andığımız Suruç katliamından
başlamak üzere, terör olaylarını detaylı bir şekilde araştırmalıdır. Hükûmetin
bu konuda bir çalışması var mıdır?
Teşekkür
ederim. 
BAŞKAN
– Teşekkür ederim. 
Sayın
Sarıhan…
ŞENAL
SARIHAN (Ankara) – Sayın Bakan, ülkemizde işsizliğin son derece yoğun olduğunu
biliyoruz. Şu anda doğrudan doğruya sizin alanınıza da girmediği
düşüncesindeyim ancak bir insan hakları savunucusu olarak söylemek istediğim
bir husus var çalışma hakkına ilişkin.
Bugün,
darbeden sonra, darbeyi yapan zihniyete yakın olduğu iddiasıyla çok sayıda kamu
görevlisinin işine son veriliyor ya da açığa alınıyor. Açığa alınma bir
hukuksal yol ama göreve son vermeler konusunda acaba hukuki bir hata yapmıyor
muyuz? İnsanların sadece düşüncelerinden ötürü görevlerine son vererek 12
Eylülün 1402’lik uygulamasını yaratmıyor muyuz? Bu konuda meşru davranma, adil
davranma konusunda özene ihtiyacımız yok mu?
Teşekkür
ederim. 
BAŞKAN
– Teşekkür ederim. 
Sayın
Sarıbal...
ORHAN
SARIBAL (Bursa) – Teşekkür ederim Sayın Başkan. 
Sayın
Bakan kürsüde 1960 darbesini, 1980 darbesini, 28 Şubatı söyledi. Bir de bu
ülkede 1971 darbesi var. Eğer bir samimiyet olacaksa, darbelere karşı, sadece
askerî darbelere karşı değil tabii ki sivil darbelere karşı, diktatöryaya
karşı, faşizme karşı birlikte eğer bir mücadele vereceksek yani eğer yeniden
demokratik bir Türkiye Cumhuriyeti düşünüyor isek laik, demokratik, sosyal
hukuk devletini içeren bir anlayışı öngörüyor isek öncelikle, her noktada
samimi olacağız, bütün darbelere karşı çıkmayı birlikte ifade edeceğiz,
birlikte seslendireceğiz.
Yine,
Suruç’un yıl dönümü. Suruç katliamının failleri bulunmadığı gibi, bugüne kadar
ilgili soruşturmaların da yürümediğini, hukuksuzluğun yürüdüğünü bir kez daha
paylaşmak isteriz.
Güncel
bir haber: Bursa Mustafakemalpaşa’da Kabulbaba köyü…
(Mikrofon
otomatik cihaz tarafından kapatıldı) 
ORHAN
SARIBAL (Bursa) - …orman yangınları, on gün arayla 2 defa çıkmıştır. 2’sinde de
ne yazık ki bir çaba yoktur, tamamen sabotaj olduğu söylenmektedir… Yetkilileri
göreve davet ediyorum. 
BAŞKAN
– Sayın Özdiş… Sayın Özdiş…
Sayın
Ahrazoğlu…
MEHMET
NECMETTİN AHRAZOĞLU (Hatay) – Sayın Bakan, terör örgütü başı Fethullah Gülen’in
emekli maaşının kesildiği söylenmektedir. Bu, doğru mudur? Bugüne kadar bu
işlem niçin yapılmamıştır? 
Ayrıca,
terör örgütü üyesi olduğu ve yardım ve yataklık yaptığı mahkemelerce
kesinleşmiş, yurt içinde olan veyahut da yurt dışına kaçmış, bugüne kadar kaç
kişinin emekli maaşı kesilmiştir? Bunlardan, Büyük Millet Meclisi üyeleri de
dâhil olmak üzere emekli maaşı kesilen var mıdır? 
Ayrıca,
2011 yılında Sayın Doktor Devlet Bahçeli’nin Fethullah Gülen’le ilgili
işletmelerin kapatılması konusunda yapmış olduğu konuşmaya istinaden,
açıklamaya istinaden, sizin de Demokrat Parti eski Genel Başkanı olarak yapmış
olduğunuz bir açıklama var. Bugün için o açıklamalara ne diyorsunuz?
Teşekkür
ederim.
BAŞKAN
– Teşekkür ederim.
Sayın
Bakan, buyurun.
Süreniz
on dakika.
MEHMET
PARSAK (Afyonkarahisar) – Benim sorum vardı Sayın Başkan. Daha bir dakika var.
BAŞKAN
– Pek bir dakika yok, otuz saniye var ama peki, verelim.
MEHMET
PARSAK (Afyonkarahisar) – Teşekkür ederim.
BAŞKAN
- Sayın Parsak, buyurun.
Otuz
saniyeniz var.
MEHMET
PARSAK (Afyonkarahisar) – Ben de ifade edeyim hem Ahrazoğlu’nun sorduğu gibi.
Dikkatle dinledim Sayın Bakanı. 2011’de Sayın Genel Başkanımızın haklı
uyarılarından sonra “Algı operasyonları yapılıyor.” demişti o gün. Bugün
düşüncelerinde mutlaka farklılık vardır, bir özür dilemeyi düşünüyor mu?
Bir
de Mamak’ta on yedi günlük askerken henüz, darbeci komutanının talimatına
uymayan asker dört gün önce şehit edildi, Kütahyalı. Dolayısıyla, buna hiçbir
milletvekilimizin Kütahya’dan katılmadığı bilgisini aldık, şehit muamelesi
yapılmadığı bilgisini aldık. Bu konuda Komisyon Başkanı Sayın Kütahya
Milletvekilimizin de bilgisi var mıdır? Bu konuda adaletli olunması
çerçevesinde o soruyu da ona iletiyorum.
BAŞKAN
– Peki, teşekkür ederim.
Sayın
Bakan, buyurun.
Süreniz
on dakika.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Çok teşekkür ediyorum
öncelikle.
Özellikle,
15 Temmuz gecesi, Sayın Bektaşoğlu’nun söylediği darbe girişiminde, bu darbe
girişimini değerlendirirken ve bu darbe girişimiyle ilgili tartışmaları bütün
açıklığıyla yaparken kimse, bizim göz bebeğimiz olan ordumuzun tamamını ilzam
edecek herhangi bir cümle ortaya koymamıştır, son derece yanlıştır. İfade etmek
istiyorum ki tabii, bu darbe çok tartışılacak yani bunun 1960 darbesiyle, 1971
muhtırasıyla, 1980 darbesiyle aynılıkları, farklılıkları tartışılacak ama bu
darbenin Türk Silahlı Kuvvetlerinin kendi içerisinde gerçekleştirilen ve Türk
Silahlı Kuvvetlerini ele geçirmeye çalışan bir grup tarafından, bir cunta
tarafından yapılmaya çalışılan bir darbe olduğu açık ve nettir. Bu, terörle
mücadele eden, kahramanca kendisini ortaya koyan, ülkemizin sınırlarını
dışarıya karşı koruyan Türk Silahlı Kuvvetlerimizin tamamını kapsayabilecek bir
anlayışı ortaya koymak, hem yanıltıcı hem de ordumuza ve Silahlı Kuvvetlerimize
büyük bir haksızlığı içermektedir. Bu konuda yapılan açıklamalar da çok net bir
şekilde değerlendirilmektedir. 
Yine,
Ömer Fethi Bey’in çıraklıkla ilgili söylediği… O gün kısa vadeli sigorta olarak
ödenen çıraklığın, bugünkü kanunlarımız yani meri kanunlarımız, cari kanunlarımız
çerçevesinde uzun vadeli sigortaya getirilmesi elbette ki mümkün değildir, bunu
siz de biliyorsunuz. Bu konuda bizim herhangi bir çalışmamız söz konusu
değildir çünkü orada sadece kısa vadeli sigorta primleri ödenmektedir. Onlarda
genel sağlık sigortasını, meslek hastalıklarını ve iş kazasını ilgilendiren
yani uzun vadeli, emekliliği kapsayabilecek bir sigorta primi ödenmemektedir.
ÖMER
FETHİ GÜRER (Niğde) – Bununla ilgili bir düzenleme yapılamaz mı Sayın Bakan? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Yine, bunun yanı sıra,
Erkan Aydın Bey’in sorduğu, taşeronlarla ilgili… “Acaba bu izinlerin
kaldırılmasında taşeronlar kapsam dâhilinde midir?” Hayır, kapsam dâhilinde
değildir. Yani, sadece, o taşeronların dışında, devlette çalışanların
oluşturduğu bir kapsam söz konusudur. Yani, bir taraftan, kamuda çalışan farklı
statüdeki memurları, sözleşmelileri, işçileri ve kamu personelini
kapsamaktadır. Taşeron işçiler, 2016/1 sayılı Başbakanlık Genelgesi kapsamı
içerisinde bulunmamaktadır. 
Yine,
bunun yanı sıra, Aytuğ Atıcı Bey’in söylediği, “Acaba bugünden önce, Türkiye’de
özellikle birkaç yıldır yaşanan olaylarla ilgili, canlı bombalarla ilgili, bu,
Türkiye’nin istikrarsızlaştırılması suretiyle darbe zemininin hazırlanmasına
yönelik bir operasyon biçimi midir, eylem biçimi midir?” gibi sorusu… Şunu
ifade etmek istiyorum ki önceki darbelere bakıldığı zaman bu, çok açık bir
şekilde gözükmektedir. Bunu ancak ne zaman darbeden önceki olaylara
yorabilirsiniz? Bir darbe teşebbüsünü gördüğünüz zaman. Biz 15 Temmuz akşamı
bir darbe teşebbüsü gördük ve bu darbe teşebbüsünde, darbe girişiminde çok net
belli olmuştur ki önceki birtakım toplumsal olayların kışkırtılması, aslında
darbeye zemin hazırlamak için bir sebep olarak ortaya konulabilir. Bu, 1980
öncesi de öyleydi. Bu, 28 Şubat süreci öncesi de öyleydi. Yani bunun birçok
altlığını burada saatlerce anlatabilme kabiliyetine sahibiz. Bu, 1960 darbesi
öncesi de öyleydi. Yani, bu istikrarsızlaştırma süreci, toplumu bıktırma
süreci, toplumu demokrasiden mümkün olduğunca uzaklaştırma süreci ve bir
kurtarıcı oluşturma süreci, maalesef, Türkiye üzerine defalarca oynanan
oyunlardan birisi olarak ortada durmaktadır. 
Yine
“Bu konuda Hükûmetin bir çalışması var mıdır?” diye bir soru geldi. Elbette,
bugünden sonra bu konudaki değerlendirmeler muhakkak ki ortaya konulmalıdır,
konulacaktır. Yani, o olaylarla bunların bir ilişkisi var mıdır, yok mudur…
Zannediyorum, Türkiye Büyük Millet Meclisi de önümüzdeki günlerde grubumuzun
vermiş olduğu bir araştırma önergesi çerçevesinde bu darbenin de sebebini
araştıracaktır. Bu karşılaştırmalar ve bu kıyaslamalar da yapılmalıdır. 
AYTUĞ
ATICI (Mersin) – Ortak önerge.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Elbette, doğru.
Düzeltiyorum, ortak önerge.
Bu,
sadece bu darbeyle ilgili değil; bu, geleceğe ait, demokrasiyi muhafaza edecek
en önemli koruma havzalarından bir tanesidir. 
Yine,
ifade etmek istiyorum, özellikle bir soru daha geldi “Bugün devlet memurlarının
bir kısmının görevden uzaklaştırılması, kanuna, hukuka ve anayasal ilkelere
uygun mudur?” diye yani ben mealini söylemeye çalışıyorum. Evet, 657 sayılı
Devlet Memurları Kanunu’nun 137’nci maddesi ve 125’inci maddesi çerçevesinde
bütün bu işlemler gerçekleştirilmektedir. Uzun zamandan beri bize defalarca
soruldu, kamuoyunda bana ithaf edilen birtakım haberler de var ama ben kendim
böyle bir değerlendirmede bugüne kadar hiç bulunmadım, ilk kez böyle bir
değerlendirmede bulunuyorum. Öyle zannediyorum, bazen, Türkiye Büyük Millet
Meclisinden gelen birtakım soru önergelerine verdiğimiz cevaplardan mülhem
olan, oradan bir şekilde haberleştirilen, kaynak olarak da orası kullanılan bir
haberleştirme biçimidir. Çünkü, burada, daha önceden itibaren, özellikle Millî
Güvenlik Kurulumuzun almış olduğu Fethullahçı terör örgütü yapılanmasıyla
ilgili, devlete sızmışların tespitine yönelik bütün bakanlıklarımız çalışmalar
yapmışlardır ve bunlara yönelik de ciddi bir şekilde hazırlıklarımız vardı -şu
anda da hazırlıklarımız var- bu yakın dönem içerisinde hazırlıklarımız vardı,
bu konuda attığımız adımlar da vardı. Yine, 657 sayılı Devlet Memurları
Kanunu’nun 137’nci ve 125’inci maddeleri uyarınca da bu konuda gerekli kanuni
düzenlemeler çerçevesindeki bu eylemleri ortaya koyduğumuzu ve bütün
bakanlıkların bu eylemleri ortaya koyduğunu ve bunların da her birinin bir
dayanağı olduğunu bir şekilde ifade etmek istiyorum. 
Bunu
farklı bir şekilde, özellikle yurt dışında yansıtmaya çalışıyorlar, bunu
şiddetle reddediyoruz. Yani, “Türkiye’de bir darbe oldu, bu darbe üzerinden
şimdi iktidar kendine ait bir tasarruf ortaya koyuyor.” diye. Bu, Türkiye’deki
demokrasinin muhafaza edilmesi, anayasal sistemin devam edebilmesi ve Türkiye
Büyük Millet Meclisi dâhil olmak üzere tüm kurumlarımızın işlerliğinin
sağlanabilmesi için Fethullahçı terör örgütü vasıtasıyla devlete sızmış
organların tasfiye edilmesine yönelik ve hem cumhuriyetimizin hem
demokrasimizin hem de millî birlik ve beraberliğimizin korunmasına yönelik
atılan bir adımdır. Ciddi bir dezenformasyon var. 
Uluslararası
kuruluşlarla biz de görüşüyoruz, bu dezenformasyonu ortadan kaldırmaya
çalışıyoruz ve yine bu Fethullahçı terör örgütü yapılanması, Brüksel başta
olmak üzere Avrupa’nın her noktasında bu dezenformasyonu bir şekilde ortaya
koymaya çalışıyor. Bu, sadece Hükûmetin değil, Türkiye Büyük Millet Meclisinin
de en temel görevlerinden bir tanesidir. Uluslararası kuruluşlar nezdinde ve
uluslararası medya nezdinde tüm çabalarımızı gerçekleştirdiğimizi ve ortaya
koyduğumuzu, doğru bilgiyle bilgilendirdiğimizi, anayasal süreçten ve
kanunlardan ayrılmadığımızı, bağımsız yargıyla beraber hareket ettiğimizi ifade
etmek istiyorum.
Yine,
bunun yanı sıra, en son, Fethullah Gülen’in emekli maaşıyla ilgili bugün
kamuoyuna yansıyan bir haber söz konusu. Evet, bu terör örgütünün başı, Türkiye
Cumhuriyeti devletinden, daha doğrusu, Türkiye Cumhuriyeti devleti Sosyal
Güvenlik Kurumundan emekli maaşı almaktaydı. Bunu arkadaşlarımız tetkik
ettiler, nasıl bir şekilde bunun önüne geçilebilir diye ve 17 Temmuz akşamı
saat 23.00 civarında bu konuda tekrar maaşının alındığı ve devam ettiği
konusundaki bir bilgiye ulaştılar. Bunun üzerinden…
(Mikrofon
otomatik cihaz tarafından kapatıldı) 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Bu, önemli, bunun için bir
dakika… 
BAŞKAN
– Buyurun Sayın Bakan. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – …yurt dışında bulunan ve
devletten maaş alan bir kişinin bizim istememiz hâlinde altı ayda bir, ilgili
konsolosluğa giderek kendisinin orada varlığını ve yaşadığını beyan etmesini
gerektiren bir uygulama nedeniyle, oradaki o altı aylık sürenin ve yoklamanın
geçtiğinin tespiti üzerine maaşı kesilmiştir. Benim o gece haberim oldu ama
bugün kamuoyuna nasıl yansıdığı konusunda herhangi bir değerlendirmemiz söz
konusu değildir çünkü arkadaşlarımızın da burada şu noktada haberleri olduğunu
ifade etmek istiyorum. Arkadaşlarımız “Biz, bu maaşı keseceğiz.” dediler,
kesilmesinin de doğru olduğunu 15 Temmuz akşamı kararlaştırdığımızı daha
doğrusu, bu konudaki onayı bizim verdiğimizi ifade etmek istiyorum. 
BAŞKAN
– Sayın Başkan teşekkür ederim. 
MEHMET
NECMETTİN AHRAZOĞLU (Hatay) – Sayın Bakanım, diğer terör örgütlerinin üyesi
olan, hüküm almış kaç kişinin emekli maaşı kesilmiştir? Bir de onları
sormuştuk. O konuda da bilgi verseniz… 
BAŞKAN
– Cevap verecek misiniz? 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – İsterseniz bu konudaki
hazırlıkları net yapayım, ona ait bir cevap ortaya koyayım. Yalnız, benim özür
dilememe yönelik bir ifade ortaya koydular, ben 2011 yılında bir ifade
kullanmışım, onu tam… 
MEHMET
PARSAK (Ayfonkarahisar) – “Algı operasyonu” demiştiniz.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Efendim? 
MEHMET
PARSAK (Afyonkarahisar) – 2011 seçimlerinden hemen önce Sayın Genel
Başkanımızın haklı uyarılarına istinaden “Sayın Fethullah Gülen’e bir algı
operasyonu yapılmaktadır.” Videosunu da izletebilirim; ben, onunla ilgili bir…
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Ben, 2011 seçimlerinden
önce siyasetin içerisinde değildim, aktif siyaset de yapmıyordum. 
MEHMET
PARSAK (Afyonkarahisar) – Demokrat Partideydiniz. 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Hayır, hayır, ben 2009’da
Demokrat Partinin Genel Başkanıydım, 2010 referandumunda… 
MEHMET
NECMETTİN AHRAZOĞLU (Hatay) – Ben izlettiririm size. 
BAŞKAN
– Sayın milletvekilleri, Sayın Bakan; lütfen… 
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Ona bakarız ama 2011
seçimleriyle bir alakam yoktu benim yani 2011 seçimlerinde siyaset yapmıyordum.

BAŞKAN
– Teşekkür ederim. 
Sayın
milletvekilleri… 
ERKAN
AKÇAY (Manisa) – Sayın Başkan…
BAŞKAN
– Tasarının tümü üzerindeki görüşmeler tamamlanmıştır. 
MEHMET
ERDOĞAN (Muğla) – Sayın Başkan…
BAŞKAN
- Maddelere geçilmesini oylarınıza sunuyorum: Kabul edenler... Kabul
etmeyenler... Kabul edilmiştir. 
Sayın
Akçay, söz talebiniz var sanıyorum.
Buyurun.
IV.- AÇIKLAMALAR (Devam)
20.- Manisa Milletvekili Erkan Akçay’ın,
iktidarıyla, muhalefetiyle el birliği hâlinde bütün terör örgütleriyle ve hukuk
dışı, demokrasi dışı yapılarla çok etkin bir şekilde birlikte mücadele etmek
gerektiğine ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Tabii,
arkadaşlarımızın bu Fethullah terör örgütüyle ilgili sorduğu soruya Sayın Bakan
net cevap vermedi. Ben biraz daha net açarak sorayım: 2010, 12 Eylül Anayasa
referandumunda da Sayın Bakan, Manisa’ya bu Anayasa referandumuna “evet”
kampanyası için de gelmişti. O zaman da biliyorsunuz iktidar-cemaat iş
birliğiyle büyük bir kampanya hâlinde yürütülüyordu. Ve 2011 yılında da… 2010
yılında Fethullah Gülen’in bir sözü vardı: “Efendim, mezardaki bile gelsin, oy
kullansın.” diye, genel başkanımız da dedi ki: “Mezardakiler oy kullanamaz, bir
zahmet Amerika’dan gel, sen bir oy kullan.” Bunun üzerine söylenmedik söz bırakılmadı.
Yine
2011 yılında “Cemaatin faaliyetlerini durdurması gerekir.” denildiğinde de -pek
çok iktidar sayın bakanı ve Sayın Soylu da o zamanki bulunduğu siyasi
kulvardan- yine söylenmedik söz bırakılmadı ve sürekli Fethullah Gülen’e
güzellemeler yapıldı, bizlere da hakaretler sarf edildi “Aman, siz ona laf
söyleyecek insan mısınız?” diye.
Maksadımız
polemik değil. Biraz evvel Sayın Bakan dedi ki: “Keşke dememek için…” 
Şimdi,
dolayısıyla devleti yönetme iddiasında olanların “keşke”, “vay, yanılmışım”,
“sanmışım” deme hakkı yoktur. Yani bunu dikkatlere sunmakta fayda var. Şimdi
hatırlamıyor ama biz hatırlıyoruz. O nedenle, devleti yönetenlerin bu tür gayri
formel, hukuk dışı yapılanmalara övgüler düzerek onlarla birtakım siyasi
ilişkilere girmekten özenle kaçınması gerekir. Aksi takdirde, zaten bu tür
örgütlenmelerde ortaya çıkan bu, Frankenstein hâline geliyor.
(Mikrofon
otomatik cihaz tarafından kapatıldı)
BAŞKAN
– Sayın Akçay, bir dakika daha veriyorum, tamamlayın lütfen.
ERKAN
AKÇAY (Manisa) - Bütün ülkeye ve beraber iyi ilişkiler içerisinde olduğu siyasi
yapılar da başta olmak üzere büyük tahribatlara da neden oluyor. Dolayısıyla,
bu 15 Temmuzda artık son hamlesiyle çok büyük belalar açmıştır, zararlar
vermiştir. Şimdi, hep birlikte bütün Türkiye olarak iktidarıyla, muhalefetiyle
el birliği hâlinde bu hasarları gidermek, bütün terör örgütleriyle ve bu hukuk
dışı, demokrasi dışı yapılarla çok etkin bir şekilde birlikte mücadele etmemiz
gerekiyor. Bunu bu vesileyle hatırlatıyorum.
Saygılar
sunuyorum. 
BAŞKAN
– Teşekkür ederim.
ÖZGÜR
ÖZEL (Manisa) – Sayın Başkanım, müsaade ederseniz…
BAŞKAN
– Buyurun Sayın Özel.
21.- Manisa Milletvekili Özgür Özel’in,
Cumhuriyet Halk Partisi olarak, İnsan Haklarını İnceleme Komisyonunun bir an
önce devreye girmesi ve hem kamu vicdanını tatmin etmesi hem de Meclis adına
etkin denetim görevini yerine getirmesinin son derece önemli olduğunu
düşündüklerine ilişkin açıklaması
ÖZGÜR
ÖZEL (Manisa) – Sayın Başkanım, Türkiye ve Parlamento, birkaç gündür de ifade
edildiği gibi, büyük bir acıyı yaşıyor, büyük bir travma geçiriyor ve çok büyük
bir tehlikeyi hep birlikte bertaraf ettik ama Parlamentonun, hukuku
savunmasından daha doğal bir şey yok. Şu anda gözaltına alınıp alınmadığının
bilinmediği bir grup askerî personel var; hepimize işte, “Oğlum, astsubay;
ölüler arasında yok, yaralılar arasında yok, orada yok, burada yok; ne
yapacağız?” diyenler var. Gözaltındaki kişilerden ki bir kısmı haksız
gözaltında olduğunu iddia ediyor ama işte, avukatına erişemediği, kötü muamele
gördüğü iddiaları var; tutuklanıp cezaevlerine konulanlar var, onların işkence
gördüklerine ilişkin iddiaları var. Bunların hepsi iddia. Bunu, Türkiye Büyük
Millet Meclisinin komisyonları, örneğin İnsan Hakları Komisyonumuz var ve 4
partiden oluşuyor, hem kamu vicdanı yaratmak hem Türkiye Cumhuriyeti devletini
belki bir dezenformasyon…
(Mikrofon
otomatik cihaz tarafından kapatıldı) 
BAŞKAN
- Bir dakika daha süre veriyorum, tamamlayın lütfen Sayın Özel. 
ÖZGÜR
ÖZEL (Manisa) – …yaratarak itibarsızlaştırmaya çalışma çabalarına karşı
öncelikle, Cumhuriyet Halk Partisi olarak Meclisin İnsan Hakları Komisyonunun
ve yine 4 partiden oluşan İnsan Hakları Komisyonunun alt komisyonlarının bir an
önce devreye girmesinin, hem kamu vicdanını tatmin etmesinin hem de Meclis
adına etkin denetim görevini yerine getirmelerinin hepimiz açısından ve
Türkiye’nin yurt dışındaki ve yurt içindeki itibarı açısından da son derece
önemli olduğunu değerlendiriyoruz. Bunu arz etmek istemiştim.
BAŞKAN
– Teşekkür ederim.
VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403) (Devam)
BAŞKAN
- Sayın milletvekilleri, şimdi birinci bölümün görüşmelerine başlayacağız.
Birinci
bölüm, 28’inci maddenin birinci fıkrasının (a) bendi, (b) bendi ve (c) bendi
dâhil olmak üzere 1 ila 28’inci maddenin birinci fıkrasını kapsamaktadır.
Birleşime
on dakika ara veriyorum.
Kapanma Saati: 17.51
DÖRDÜNCÜ OTURUM
Açılma Saati: 18.05
BAŞKAN: Başkan Vekili Ayşe Nur BAHÇEKAPILI
KÂTİP ÜYELER : Elif Doğan TÜRKMEN (Adana), Ömer SERDAR
(Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 116’ncı Birleşiminin
Dördüncü Oturumunu açıyorum.
403
sıra sayılı Kanun Tasarısı’nın görüşmelerine kaldığımız yerden devam edeceğiz.
Komisyon
burada.
Hükûmet
burada.
Şimdi
birinci bölümün üzerindeki konuşmaları yapacağız.
Birinci
bölüm üzerinde ilk söz, Adalet ve Kalkınma Partisi Grubu adına Adıyaman
Milletvekili Salih Fırat’ta.
Buyurun
Sayın Fırat. (AK PARTİ sıralarından alkışlar)
AK
PARTİ GRUBU ADINA SALİH FIRAT (Adıyaman) – Teşekkür ederim Sayın Başkan.
Sayın
Başkan, değerli milletvekilleri; Uluslararası İşgücü Kanunu Tasarısı’yla ilgili
AK PARTİ Grubu adına söz almış bulunmaktayım. Yüce heyeti saygıyla
selamlıyorum.
Sözlerime
başlamadan önce, 15 Temmuz akşamı ülkemizin geleceğine vurulmak istenen ve
bütün milletimizin tek vücut olarak bertaraf ettiği darbe girişimini
lanetliyorum. Demokrasiye inanan ve bu uğurda şehit olan bütün vatandaşlarımıza
ve polislerimize Allah’tan rahmet diliyor, milletimizi onurlu duruşundan dolayı
saygıyla selamlıyorum.
Sayın
Başkan, değerli milletvekilleri; uluslararası ticarette yaşanan serbestleşme,
iş gücü piyasalarının da küreselleşmesini etkilemiştir. Ülkelerin ekonomik
yapılarını uluslararası ekonomik ilişkilere açmaları ve uluslararası ekonomiye
entegre olma çabaları, küresel ticaretin artması ve üretim faktörlerinin
mobilitesi, herhangi bir ülkedeki iş gücü piyasasını diğer ülkelerdeki iş gücü
piyasalarına bağımlı hâle getirmiştir. İş gücü piyasalarının küreselleşmesiyle
ortaya çıkan bu etkileşim, uluslararası hareketliliği serbest olan sermaye
bakımından farklı ülkelerdeki iş gücünün açık rekabete sunulduğu tek bir
uluslararası iş gücü piyasası oluşturmuştur. Bu ortamda küresel iş gücü
piyasası ile ulusal iş gücü piyasası arasındaki etkileşim de her geçen gün
artmaktadır. Bu süreçte, nitelikli ve kaliteli iş gücünün bilgi ve tecrübesinin
ülkemize kazandırılması, ulusal iş gücümüze değer katması açısından çok
önemlidir.
İşte
bu tespitten sonra da burada hepimize önemli bir görev ve sorumluluk
düşmektedir. Bu sorumluluk çerçevesinde, özellikle son yıllarda artan bu
etkileşim nedeniyle çalışma hayatımızda da birtakım yeni düzenlemelere ihtiyaç
duyulmuştur. Küresel ekonomiye doğrudan etki eden uluslararası nitelikli iş
gücünden en üst düzeyde yararlanılması için Uluslararası İşgücü Kanunu Tasarısı
hazırlanmıştır.
Sayın
Başkan, değerli milletvekilleri; günümüz dünyasında ekonomik kalkınmanın en
önemli ögesi yetişmiş insan gücüdür. Uluslararası mecrada rekabet edebilirliğin
artırılmasında yüksek nitelikli, yetişmiş beyin gücünden yararlanılmasının
önemi büyüktür. Bütün ülkeler uluslararası rekabette üstünlük sağlamak için
yetişmiş iş gücünü çekebilme yarışına girmişlerdir. Sadece bunun için politika
ve stratejiler geliştirilmektedir. Yine sadece bu nedenle yeni düzenlemeler
yapmakta ve bu iş gücünden yararlanmak için kolaylaştırıcı uygulamalar
getirmektedirler. 
Yüksek
nitelikli ve yetenekli iş gücü üretim maliyetlerini düşürmekte, verimlilikte
artış sağlamakta ve ekonomik büyümede en temel taşlardan biri olarak
değerlendirilmektedir. Artık hepimizin bildiği bu küresel rekabet ortamında biz
de hem sahip olduğumuz nitelikli insan gücünü değerlendirebilmek hem de
uluslararası nitelikli insan gücünden en yüksek düzeyde yararlanabilmek için bu
yeni düzenlemeyi huzurunuza getirdik. 
Sayın
Başkan, değerli milletvekilleri; bu düzenlemeyi yaparken elbette ki bölgesel
olarak değişen ekonomik dengeleri ve olayları da dikkate aldık. Ülkemiz göç
hareketleri açısından kaynak ülkeyken yıllar itibarıyla geçiş ülkesi, son
yıllarda da artan ekonomik gücü ve ülkemize gelen yabancı yatırımlar
dolayısıyla hedef ülke konumuna gelmiştir. 
Son
on yılda çalışma izni başvuruları katlanarak artmış ve hâlen 165 farklı ülkeden
çalışma amaçlı başvuru alınmaktadır. Bu kapsamda, ulusal ve uluslararası
mevzuata ve uygulamalara uyumlu, ülkemizin ihtiyaçlarına uygun uluslararası iş
gücü politikasının belirlenmesini içeren, nitelikli yabancı yatırımcılar ve
nitelikli iş gücü açısından ülkemizin çekim merkezi olmasına katkı sunan,
yabancıların istihdam edilmesinde objektif yaklaşımla uygulama birliği sağlayan
yeni bir kanun düzenlemesi yapılmıştır. 
Tasarı
Komisyonumuzda görüşülürken muhalefet vekillerimizin bazı önerileri olmuştur.
Önerisi olan milletvekillerimizle daha sonra tekrar görüşmeler yapılarak ve
önerileri de dikkate alınarak çalışmalarımızı tamamladık. Zannediyorum büyük
bir mutabakatla ülkemize ve çalışma hayatımıza yeni bir düzenlemeyi de
kazandırmış olacağız.
Tasarımız
altı bölümden oluşmaktadır. 
Birinci
Bölüm’de kanunun amacı, kapsamı içerisinde geçen bazı kavramlar
tanımlanmaktadır. Turkuaz kart, bağımsız çalışma izni, süresiz çalışma izni, yabancı
istihdamı, çalışma izni muafiyeti ve kanuni çalışma izni süresi tanımlarına ilk
kez bu kanunda yer verilmektedir. 
İkinci
Bölüm’de uluslararası iş gücü politikalarının esas ve usulleri
belirlenmektedir. 
Üçüncü
Bölüm’de genel kural olarak kanun kapsamındaki yabancılara çalışmaya başlamadan
önce çalışma izni alma yükümlülüğü getirilmektedir. 
Dördüncü
Bölüm istisnaları düzenlemektedir.
Beşinci
Bölüm’de çalışma izni kararlarına karşı idari itiraz ve yargı yolu ile bildirim
yükümlülükleri düzenlenmektedir. 
Altıncı
Bölüm ise kanunun uygulanmasına ilişkin çeşitli hükümleri içermektedir.
Sayın
Başkan, değerli milletvekilleri; sözlerimin sonunda, 15 Temmuz günü ülkemizin
birlik, beraberliğini, Başkomutanımızı, Gazi Meclisimizi hedef alan girişimi
bir kez daha lanetliyorum; bu uğurda hayatını kaybeden demokrasi şehitlerine
Allah’tan rahmet diliyorum.
Sayın
Başkan, değerli milletvekilleri; biz ne zaman ülkemiz için hayırlı işler
yapmaya kalksak bu şer çetesi, bu FETÖ örgütü sürekli önümüze engeller
çıkarmaktadır. Nitekim, hepinizin malumu, biliyorsunuz, 2013 yılının başında
dönemin Başbakanı, Sayın Cumhurbaşkanı Recep Tayyip Erdoğan Türkiye'de kırk
yıldır var olan, çatışmalı bir süreçle devam eden Kürt sorunu üzerine çözüm
sürecini gündeme getirmişti. Çözüm süreci gündeme getirildikten sonra bu şer
çetesi, FETÖ çetesi “Acaba ben ne yaparım da Türkiye'de bu çözüm sürecini
bozarım?” diye çabalara girmeye başladı. İlk önce Mayıs 2013’te Gezi sürecini,
Gezi kalkışmasını destekledi. Ondan Türkiye'de bir şey elde edemeyeceğini
anlayınca 17-25 Aralık darbe süreçlerini gündeme getirdi. Keza yine, şu an
görüyoruz ki özellikle Türkiye’mizin Güneydoğu Bölgesi’nde ve Doğu Bölgesi’nde
devletimizin, vatandaşlarımızın can ve mal güvenliğini sağlamakla görevli
Silahlı Kuvvetlerimiz, bunların çoğu paralel terör örgütünün, FETÖ örgütünün
üyeleriymiş. 2’nci Ordu Komutanlığından, Bolu Komando İndirme Tugayından tutun
da o bölgede görev alan diğer bütün askerî güçlerin içine sızmış olan bu şer
çetesi zaman zaman provokatif hareketler yapmıştır. Hatta ve hatta,
biliyorsunuz, Uludere’deki katliamda bile… Bugün eğer geriye dönüp inceleyecek
olursak o katliamı bile bilerek yaptıkları ortaya çıkmıştır, Türkiye
Cumhuriyeti’nde barış ortamı sağlanmasın diye. 
Yine
çözüm sürecinde, biliyorsunuz, o süreç içerisinde, çatışmasız ortamda PKK örgüt
üyelerinin yurdu terk etmesi gerekirken bunların çabasıyla, bunların
engellemesiyle “Türkiye size ne verdi de gidiyorsunuz? Türkiye size ne verdi de
silahı bırakıyorsunuz?” diye provoke edildiler ve tekrar Türkiye’de kalmaları,
Türkiye’ye dönmeleri sağlandı bunlar tarafından. Yine bölgemizde bunların silah
depolamalarına, bunların oradaki çukurları açmalarına göz yumdular. 
Yani
şunu görmek gerekiyor arkadaşlar: Bu FETÖ örgütü aslında şu anda oluşan bir örgüt
değildir, bu örgütün temeli 1980’lerden önce atılmaya başlamıştır, 1980
darbesinden sonra gene devam etmiştir. Nihayetinde, 1999’daki Ecevit iktidarı
döneminde bile bunların Türkiye’deki siyaset sahnesinde rol aldıkları, oraya
yuvalandıkları, Türkiye’deki bütün kurumlara mikrop tarzında sızdıkları ortaya
çıkmıştır. İşte, bugün de sepsis tarzında bütün damarlarımıza invaze eden bu
mikropları temizlemek Hükûmetimizin görevidir. Halkımız ve milletimiz müsterih
olsun, biz tüm bu mikropları temizleyene kadar, sonuna kadar bu
müdahaleye devam edeceğiz, bunları artık Türkiye’nin gündeminden çıkaracağız.
Yüce
Meclisi saygıyla selamlıyorum. (AK PARTİ sıralarından alkışlar)
BAŞKAN
– Teşekkür ederim Sayın Fırat.
ÖZGÜR
ÖZEL (Manisa) – Sayın Başkan…
BAŞKAN
– Sayın Özel, buyurun.
IV.- AÇIKLAMALAR (Devam)
22.- Manisa Milletvekili Özgür Özel’in,
Adıyaman Milletvekili Salih Fırat’ın 403 sıra sayılı Kanun Tasarısı’nın birinci
bölümü üzerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
ÖZGÜR
ÖZEL (Manisa) – Sayın Başkan, içinde bulunduğumuz süreç ve Meclisin içinde
bulunduğu, ihtiyaç duyduğu atmosfer gereğince bir polemik dilinden uzak durmaya
çalışmak tüm grupların ve tüm hatiplerin görevi. Ancak, kürsüde konuşan hatip,
bir düzeltme yapma ve bir itiraz yapma zorunluluğunu ortaya koydu. Kendisi
elbette FETÖ örgütüyle ilgili değerlendirmelerde bulunabilir ancak Gezi
direnişinden… Direniş diyemeyebilirsiniz; Gezi sürecinden, Gezi olaylarından
bahsedebilirsiniz. Ama geçtiğimiz cuma akşamı görünen bir şey var: Gezi’ye
“darbe” diyenler, “darbe girişimi” diyenler, o Gezi’yi Gezi yapan genel
kitlenin demokrasinin nasıl arkasında durduğunu, darbenin nasıl karşısında
durduğunu gördüler. 
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – Müsaade eder misiniz Sayın Başkanım.
BAŞKAN
– Bir dakika daha ek süre veriyorum Sayın Özel.
ÖZGÜR
ÖZEL (Manisa) - Şimdi, siz “Gezi kalkışması”, “Gezi darbesi” derseniz burada,
böyle derseniz, o zaman bu darbeye karşı oluşmuş olan geniş tabanlı demokratik
hat konusunda da ayrımcı bir dil kullanmış olursunuz. 
Onun
dışında, sayın hatibe Fethullah terör örgütü (FETÖ) ve bununla ilgili
söyleyebilecek çok şeyimiz var. Elbette, kimse bugün Mecliste bir polemik
dilini, bir tartışma dilini tercih etmiyor ama belli fay hatlarını
tetikleyecek, sinir uçlarına dokunacak ve bunu bir fırsata dönüştürmeye
çalışacak bir yaklaşım doğru değildir. O konudaki hassasiyetimizi ifade etmek
istedim.
BAŞKAN
– Teşekkür ederim Sayın Özel.
VI.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403) (Devam)
BAŞKAN
– Cumhuriyet Halk Partisi Grubu adına İstanbul Milletvekili Sayın Yakup Akkaya
konuşacak.
Buyurun
Sayın Akkaya. (CHP sıralarından alkışlar) 
CHP
GRUBU ADINA YAKUP AKKAYA (İstanbul) - Sayın Başkan, Sayın Bakan, değerli
milletvekilleri; Uluslararası İşgücü Kanunu Tasarısı’nın birinci bölümü üzerine
Cumhuriyet Halk Partisi adına söz almış bulunuyorum. Öncelikle hepinizi
saygıyla selamlıyorum.
Değerli
milletvekilleri, 15 Temmuz gecesi başlayan ve halkımızı hedef alan, ülkemizi
kaosa sürükleme ve bir iç savaş çıkarma anlayışındaki darbe girişimini bir kez
daha burada, Mecliste sizlerin huzurunda lanetliyorum. Bu süreçte bir akılsız
girişime engel olmak için hayatlarını feda edenlere Allah’tan rahmet,
yakınlarına sabırlar diliyorum. 
Değerli
milletvekilleri, egemenliğin kayıtsız şartsız milletten alındığı kesindir ama
meşruiyetin temeli hukuktur. Eğer adalete ve hukuka inanmıyorsanız bu
“egemenlik” sözü boşta kalır. Hukuk üretmeyen toplumlar ilkel toplumlardır,
onlar faşisttir ve faşizme dayanarak sürdürmek isteyenler er geç yok olup
gidecektir.
Değerli
milletvekilleri, 15 Temmuz akşamı ve 16 Temmuz sabahı yapılan darbe girişimine
halkımız karşılık vermiştir. Büyük Millet Meclisinde milletvekillerimiz vakur
duruşuyla karşılık vermiştir. Elbette, önümüzdeki süreçte tarih altın harflerle
bugünleri, o mücadeleyi sürdürenleri ve bu mücadelede hayatını kaybedenleri
yazacaktır ama o süreçte kimi sivillerin, resmî polislerin gözü önünde, emir
kulu, anaların kuzusu Mehmetçik’e yaptıkları asla kabul edilemez ve gereği
derhâl yapılmalıdır. 
Ayrıca,
demokrasi nöbeti etkinliklerinde gene bir kısım kendini bilmez grubun
bulundukları yerlerde halkın yaşamlarına müdahale etmeleri ve halkımıza
küfretmeleri, ağza alınmayacak söz söylemeleri de asla kabul edilemez.
Demokrasi nöbeti tutanların, bu anlayışta olanların, bunu yapan belli grupların
demokrasiden zerrece anlamadığının da ayrıca bir işaretidir. 
Değerli
milletvekilleri, yapılan yanlışlıklara başka yanlışlıklarla gidilmemelidir. Kaş
yapacağız derken göz çıkartmamalıyız. Örneğin, çok acele karar veriliyor. İşte
kamuda bir tasfiye süreci başladı. İşte YÖK’ten size bir örnek vereceğim. 2547
sayılı Yükseköğretim Kanunu’na göre, YÖK’ün, dekanları istifa ettirme hakkı
yoktur. Buna rağmen YÖK, dekanların istifasını istemiştir. Bu bir yanlıştır ama
ikinci bir yanlış daha yapmıştır; YÖK ikinci bir genelge çıkartmıştır,
paralelle ilişkisi olan bütün personel hakkında 5 Ağustosa kadar işlem
yapılması bu dekanlara –istifası istenen dekanlara- bildirilmiştir. Hem siz bir
gün önce dekanların görevden el çektirilmelerini, istifa etmelerini
isteyeceksiniz hem de bir gün sonra o dekanların 5 Ağustosa kadar
üniversitelerde paralel yapıyla ilgili olanlara işlem yapmasını isteyeceksiniz.
İşte, geldiğimiz süreçte, değerli milletvekilleri, üniversitelerimizin içinde
bulunduğu olumsuz durumun YÖK’ün uygulamalarından kaynaklandığı da ortadadır.
Siz hem dekanların istifasını isteyeceksiniz, arkasından da, bu istifadan sonra
da bir işlem yapmasını, paralelle ilişkili olan memurların tespit edilmesini o
dekanlardan isteyeceksiniz. 
Bunun
yanı sıra, kamuda paralel operasyonlar adıyla binlerce memurun tasfiye
edildiğini ve edilmeye çalışıldığını da kamuoyundan takip ediyoruz. Elbette
kanunsuz iş yapanlar için gereği yerine getirilmelidir. Peki, yapılan bu
işlemlerin ölçüsü nedir? Hangi kriterlerle memurların işlerine son
verilmektedir? Üç günde, her kademede çalışan yüz binlerce memurun hukuksuz
işler yaptığı nasıl tespit edilmiştir? Bize gelen bilgi ve bizzat benim
bildiğim, ülkesine sadakatten kuşku duymadığım kimi memurlar da, paralel yapı
içine monte edilerek görevlerine son verilmiş, açığa alınmıştır. Bu uygulamalar
cadı avına dönüştürülmemelidir. Buradan tekrar soruyorum: Üç günde yüz binlerce
memurun isimleri nasıl tespit edilmiştir? Hatırlayın, Balyoz ve Ergenokon’da
yaşanan, asılsız ihbarlar sonucunda hayatları karartılanları bir düşünün ve
bugün aceleyle yapılanlarla, yarın birçok memurun hayatının bu nedenden dolayı
karartılacağını aklınızdan çıkartmayın. 
Değerli
milletvekilleri, paralelden bahsediyoruz. Rahmetli Kamer Genç’in -Allah rahmet
eylesin, buradan saygıyla bir kez daha anıyorum kendisini- bu Meclis
kürsüsünden “Bu Fethullah Gülen sizin başınıza bela olacak.” dediği tarihten
günümüze yedi yıl geçmiştir ve yedi yıl sonra ancak bunları yaşıyoruz. Ona bir
kez daha rahmet diliyorum, mekânı cennet olsun diyorum. 
Değerli
milletvekilleri, toplum olarak bir travma yaşıyoruz. Duygularımız aklımızın
önüne geçmemelidir, her şey hukuk içinde olmalıdır. Bu ülkenin
güvenliğini, siyasetini, adaletini, barışını ve özgürlüğünü sağlayamazsak, bu
ülkenin sorunlarını çözemezsek bu ülkeyi vatan yapan, bu ülkeye can veren, ruh
veren şehitlerimizin kemikleri sızlar. Biz iddia ediyorduk “Siz bu ülkeyi
yönetemiyorsunuz.” diye. On dört yıldır bu ülkeyi yönetiyorsunuz, bu
yaşananların sorumlusu kim? Ev sahibinin hiç suçu yok mu? Sizlerden bu konuda
hesap vermenizi beklemek en tabii hakkımızdır. Bu ülkeyi iyi yönetemediğinizi
söylemiştik, keşke biz haklı çıkmasaydık. 
Değerli
milletvekilleri, bu 15 Temmuzdan sonra -kamuoyundaki resimlerde gördüğümüz
üzere- tutuklanan kimi askerî personelin tutuklandıkları yerlerde işkencelere
maruz kaldığına ilişkin resimleri görüyoruz. 21’inci yüzyılın 16’ncı yılını
geride bıraktığımız bu süreçte yeni işkence, Ziverbey Köşkleri
yaratılmamalıdır. Bu Türkiye için utanç kaynağıdır. Bir kişi suçu varsa
tutuklanmıştır, polis onu tutuklar ama onun cezasını bağımsız mahkemeler verir.
Onun için, tarihte bu sorumluluğu, bu olumsuz görüşleri üstlenecek hiç kimsenin
olmamasını ben buradan dilerim. Ki 12 Eylül 1980 askerî darbesini 20’li yaşlarda
yaşamış bir sendikalı işçi olarak, o günleri yaşamış birisi olarak, bunu bir
uyarı görevi olarak buradan tekrar ifade etmek istiyorum. 
Değerli
milletvekilleri, görüşmekte olduğumuz yasa tasarısı, bize somut olarak bir
gerçeği ortaya koyuyor. O gerçek de şudur: Bilime dayanmayan, dogmalarla dolu
eğitim sisteminin ülkemizin gelişmesine engel olduğu bu yasa teklifiyle bir kez
daha ortaya çıkmıştır. YÖK’ün faaliyetlerine devam etmesi ve millî eğitim
sisteminin yanlış politikaları ülkemizin gelişmesinin önünde engeldir. Bu
anlayış devam ettiği sürece de millî gelirin artmasını, refah toplumunun
oluşmasını beklemek hayaldir. Ayrıca, 15 Temmuz darbe girişiminin yanlış eğitim
sisteminin bir parçası olduğu ve paralel yapının kaynağını bu sistemden aldığı
da bir gerçektir. 
Değerli
milletvekilleri, Türkiye’nin genç nüfusu olan bir ülke olmasına rağmen
nitelikli iş gücü yaratamamasının tek nedeni, tekrar ediyorum, eğitim
sistemidir. Devlet, vakıf, özel kapsamında olmak üzere yaklaşık 200’e yakın
üniversitemiz bulunmaktadır. Ancak, ne yazık ki nitelikli mimar, mühendis,
doktor yetiştiren üniversitelerimizin sayısı iki elin parmak sayısını
geçmemektedir. Yani, her ile üniversite açtığımızla övünüyoruz ancak her 5
üniversite mezunundan 3’ü işsiz. Bunu biliyoruz ama ne hikmetse bunu görmezden
geliyoruz.
Değerli
milletvekilleri, Türkiye’de toplam mühendislik fakültesi sayısı 258, yılda
yaklaşık 40 bin mezun vermektedir. Sadece mimar, mühendis sayısı yaklaşık 1
milyonu bulmaktadır. Bu mimar ve mühendislerin yüzde 42’si kendi alanında
çalışmıyor, yüzde 25’i açık işsiz, geri kalanı ise “Ne iş olursa yaparım.” hâli
pozisyonunda. 
Değerli
milletvekilleri, peki, nitelikli ara eleman yetiştirilen meslek liselerinin
durumu nedir? Geri teknolojiyle eğitim gören, staja gittikleri fabrikalarda ilk
kez gördükleri makinelerden anlamayan, “Nasılsa stajyer…” denilip temizlik,
getir götür, fotokopi işlerinde çalıştırılan, meslek lisesinden mezun
olduklarında çırak muamelesi gören meslek liseliler. İş ilanlarına bakın, ara
eleman arayanlarla dolu ama 6 milyona yakın işsizimiz var. Ne yaman çelişki bu
durum! İmam-hatiplerle övünüyoruz ama imam-hatiplerle övündüğümüz kadar keşke
burada şu meslek liseleriyle de övünebilsek belki sorunumuzu çözmüş olacağız.
Değerli
milletvekilleri, bu yasa tasarısı Komisyonda görüşülürken bizler çok tartıştık,
muhalefet şerhimizi de koyduk. Dün Sayın Bakan çağırdı, kendisine teşekkür
ediyoruz. Keşke bunları daha önce yapsaydık ama Sayın Bakan burada,
konuşmasında “Biz daha önce de çağırmıştık, görüşmüştük, herkesin bilgisi var.”
diyordu. Ama şuna itiraz ediyoruz: Çağırmak, görüşmek farklı Sayın Bakanım…
(Mikrofon
otomatik cihaz tarafından kapatıldı) 
YAKUP
AKKAYA (Devamla) - …dünkü yaptığımız gibi olması lazım. Daha önceden de sivil
toplum örgütleri geliyordu, görüşüyorduk, yapıyorduk ama sadece söyledikleriyle
kalıyordu yani orada verdikleri katkıyı, düzenlemelerde göremiyorduk.
BAŞKAN
– Sayın Akkaya, teşekkür ederim.
YAKUP
AKKAYA (Devamla) – Temennimiz, bundan sonra da dün olduğu gibi… Çünkü biz de
Cumhuriyet Halk Partisi olarak, ana muhalefet partisi olarak burada muhalefet
görevimizi yapıyoruz ama işi yokuşa sürmek için değil, biz, doğru yasal
düzenlemeler çıksın diye yapıyoruz. Onun için, katkımızın sizin de lehinize
olacağını bilmenizi isteriz. İşte, bu yasa tasarısında -sonuçta, önergelerden
de göreceğiz- olduğu gibi, bundan sonraki çalışmalarda da öyle olmasını
diliyorum.
Hepinizi
saygıyla selamlıyorum. 
Çok
teşekkür ediyorum. (CHP sıralarından alkışlar) 
BAŞKAN
– Teşekkür ederim Sayın Akkaya.
İDRİS
BALUKEN (Diyarbakır) – Sayın Başkan, İç Tüzük 60’a göre bir söz talebim var.
BAŞKAN
– Sayın Baluken, buyurun.
IV.- AÇIKLAMALAR (Devam)
23.- Diyarbakır Milletvekili İdris
Baluken’in, böylesi dönemlerde çıkışın, demokrasi, barış, insan hakları ve
hukuk devleti kriterleri olması gerektiğine, önümüzdeki dönemin planlamasının
bu Parlamentoda tartışılmadığına ve mevcut uygulamaların toplumdaki kaygıyı ve
endişeyi artırdığına ilişkin açıklaması
İDRİS
BALUKEN (Diyarbakır) – Sayın Başkan, teşekkür ediyorum. 
Sayın
Başkan, son derece kritik ve sancılı bir süreçten geçiyoruz, toplum olarak
büyük bir travma yaşıyoruz. Özellikle, böylesi dönemlerde çıkışın demokrasi,
barış, insan hakları ve hukuk devleti kriterleri olması gerektiğini, sırtımızı
yaslayabileceğimiz tek zeminin bu olması gerektiğini ifade ettik. Üzülerek
belirtmek isterim ki şu anda önümüzdeki dönemin planlaması maalesef bu
Parlamentoda tartışılmıyor. Biz burada son derece teknik bir yasayı görüşürken
aslında bütün milletvekillerinin gözü kulağı da Millî Güvenlik Kurulu
toplantısında ya da Bakanlar Kurulunda “Acaba, önümüzdeki döneme dair nasıl bir
karar verilecek?” Bu anlayışın kendisi bile hâlâ bu Parlamentonun, bu Meclisin
halk iradesi açısından ne kadar önemli olduğuyla ilgili siyasi iktidarın…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – Tamamlıyorum Sayın Başkanım.
BAŞKAN
– Tamamlayın lütfen.
Bir
dakika daha veriyorum.
İDRİS
BALUKEN (Diyarbakır) - …doğru dersler çıkarmadığını ortaya koyuyor. Şu anda
yapmamız gereken şey, bütün siyasi partilerin, muhalefet partilerinin ve
iktidarın bir araya gelerek, bütün farklılıkları bir yere bırakarak bu
bahsetmiş olduğum temel ilkeler doğrultusunda bir çıkışı tartışıyor olmamızdı.
Maalesef, dediğim gibi, bunu göremiyoruz.
Diğer
taraftan, tabii, mevcut uygulamalar bizdeki kaygıyı ve endişeyi artırıyor. Son
derece geri olan gündemler; idam tartışması gibi, silahlandırma gibi, sokakta
ortaya çıkan linç görüntüleri ve işkence görüntüleri gibi, basın-yayın
kuruluşlarına yönelik yapılan hukuksuz birtakım uygulamalar, kamuda cadı avına
dönüşmüş olan tasfiye operasyonları, Kürtlerin, Alevilerin ve Suriyeli
göçmenlerin yaşadığı yerleşim alanlarına yönelik…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) - …tehdidini artıran linç girişimleri bütün toplumdaki
kaygıyı ve endişeyi artırıyor. Siyasi iktidara buradan bu yanlışlardan
vazgeçmesi ve bir an önce buradaki kolektif aklı araması gerektiğini
hatırlatıyorum.
Teşekkür
ederim.
BAŞKAN
– Teşekkür ederim.
VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403) (Devam)
BAŞKAN
– Milliyetçi Hareket Partisi Grubu adına Antalya Milletvekili Sayın Ahmet Selim
Yurdakul konuşacak.
Buyurun
Sayın Yurdakul. (MHP sıralarından alkışlar)
MHP
GRUBU ADINA AHMET SELİM YURDAKUL (Antalya) – Sayın Başkan, sayın
milletvekilleri, saygıdeğer vatandaşlar; Uluslararası İşgücü Kanunu Tasarısı
hakkında Milliyetçi Hareket Partisi adına konuşmak üzere söz almış bulunuyorum.
Sözlerime kahpe darbe girişimi sırasında hayatlarını kaybeden 240 evladımıza
Allah’tan rahmet ve 1.535 yaralımıza acil şifalar dileyerek başlamak istiyorum.
Türk
milleti olarak zor günlerden geçiyoruz. Anka kuşu misali, her badireden
güçlenerek çıktık. Eminim bu badireden de en kısa zamanda alnımızın akıyla
kurtulacağız. Liderimizin ifade ettiği gibi “Demokrasi uçurumdan dönmüştür.
Darbe teşebbüsü, şerefli Türk ordusunun içine sızmış bir avuç düşman iş
birlikçisinin işidir. Bu şerefsiz kalkışma Türk milletinin tamamını hedef
almıştır.” 
Buradan
saygıdeğer vatandaşlarımıza önemli bir konuyu arz etmek istiyorum. Her gelişen
olayda belli bir kırılma noktaları vardır. Bu kırılma noktalarından ilki ve
önemli olanı biraz sonra ifade edeceğim noktadır. Liderimiz ve Genel Başkanımız
Sayın Devlet Bahçeli darbe kalkışmasının ilk anından itibaren Milliyetçi
Hareket Partisi Genel Merkezinde bulunarak olayları ve gelişmeleri yakından takip
etmeye başlamıştır. Cumhurbaşkanının, Başbakanın, bakanların ve diğer siyasi
parti liderlerinin olan biteni anlamlandırmaya çalıştığı o anlarda Sayın Devlet
Bahçeli Milliyetçi Hareket Partisi Genel Merkezinde devletinin ve milletinin
geleceği için çok önemli değerlendirmelerde ve çalışmalarda bulunmuştur. Tozun
dumana karıştığı o ilk anlarda liderimiz Başbakanı arayarak “Darbeye karşıyız,
Milliyetçi Hareket Partisi her şart ve durumda devletinin ve millî iradenin
yanındadır.” diyerek ülkesinin kaderine sahip çıkmıştır. Liderimizin bu
açıklaması sadece siyasilere değil darbeye karşı duran şerefli Türk askerine ve
polisine ve vatandaşımıza da güven, cesaret ve darbeye karşı durma gücü
vermiştir. İşte bu nedenledir, eminim ki tarih liderimiz Devlet Bahçeli’nin bu
tavrını büyük harflerle gelecek nesillere aktaracaktır. Helikopter taarruzuna
ve atılan bombalara rağmen Milliyetçi Hareket Partisi milletvekilleri olarak
liderimizin talimatlarıyla Meclis nöbetini bırakmayarak o gece demokrasiye
sahip çıktık. Millî iradenin uğruna Milliyetçi Hareket Partisi olarak kendimizi
feda etmeye hazırdık. Tarihe geçen o gecede tek bir vücut olarak demokrasiye
darbenin kabul edilemeyeceğini cümle âleme gösterdik.
Çok
önemli bir nokta da bu darbe girişiminde halkımızın canı pahasına tankların
üzerine çıkarak darbeyi püskürtmesi takdir ve tebrike şayan asil duruştur. Tüm
bu karşı duruş için Türk milletine, iktidarına ve muhalefetiyle Türk
parlamentosuna, Başbakana, tüm sivil toplum örgütlerine ve medyamıza teşekkür
ederiz. Tüm bu yaşadıklarımız bize en başından beri savunduğumuz parlamenter
demokrasinin önemini bir kez daha göstermiştir. Milliyetçi Hareket Partisinin
ifade ettiği gibi, güçlendirilmiş parlamenter sistemden kesinlikle
vazgeçilmemelidir. Milliyetçi Hareket Partisi lideri ve Genel Başkanımız Sayın
Devlet Bahçeli’nin ifadeleriyle, biz bedeli ne olursa olsun, milletimizin onay
vermediği, destek çıkmadığı hiçbir ilişki ağı içinde olmadık, olmayacağız ve
buna tepkisiz de durmayacağız. Liderimiz bu tehlikeyi defalarca dile getirdi ve
Hükûmeti uyardı. Hatta, liderimiz 31 Mart 2011 tarihinde Gülen Cemaati hakkında
yazılı basın açıklamasında Gülen Cemaati’ne faaliyetlerini durdurma çağrısında
bulundu. Bugün mağduriyet içinde olduğunu ifade edenler o çağrıdan hemen sonra,
hatırlarsanız, liderimizi ve partimizi hedef alan açıklamalarda bulundular.
Şubat 2012’de Sayın Devlet Bahçeli’nin cemaatle ilgili uyarılarını eğlence
konusu yapan AKP’li eski bakan aynen şu ifadeyi söylemiştir: “Cemaat devleti
ele geçirecekmiş, devlete sızmış. Bunlara kargalar bile güler.” O zamanlar
“Hoca Efendi” olarak andığınız hatta ulu bir şahıs olarak gördüğünüz kişi için
“Bahçeli’yle mi uğraşacak?” demiştiniz. Liderimizin ifadelerini tekrar edeyim:
“Belki kargalar gülmedi ama millet bugün hüngür hüngür ağlıyor maalesef.”
Liderimiz “Gülen Türkiye’ye gelsin, hakkındaki iddialar aydınlansın.” dediğinde
hepiniz ona referans oldunuz. Biraz önce, çok seviniyorum ki Sayın Bakan da
aynı şeyi söyledi, bu da güzel bir şey. “Kırk yıldır tanırız, başımızın üstünde
yeri vardır.” dediniz. Bugün ne kadar isabetli olduğu ortaya çıkan bu uyarıları
keşke bu musibetler başımıza gelmeden önce anlamış olsaydınız. Biz diyoruz ki:
“Her yanımızı saran bu hain yapıyla sonuna kadar giderek hesaplaşılmalı ancak
bu sırada kimin suçlu, kimin mazlum olduğuna hak ve hukuk adına dikkat
edilmelidir.” Hiçbir şeyden haberi olmayan Mehmetçik’in linç edilmesinin önünü
açanlar, vatandaşlarımızı birbirine düşürmeyi planlayanlar da bu sırada hesap
vermelidir. 
Geride
bıraktığımız hengâmede ortaya çıkan Türk düşmanlarının verdiği görüntüler de
ayrıca bir skandaldır. Türk milletine benzemeyen tiplerin fırsattan istifade
ederek nefret içinde skandal davranışları millî vicdanımızı incitmiştir. Kimse
bu olanları siyasi bir fırsat olarak görmemeli ve bu kargaşayı suçsuz olan
askerimize, polisimize ve diğer alanlara bir saldırı vesilesi olarak
kullanmamalıdır. Özlediğimiz birleştirici tavrı, insanları ötekileştirmeyen
konuşmaları birkaç gündür farklı siyasi görüşün temsilcilerinden görüyoruz, bu
sevindirici bir durum. İşte, ülkemizin huzuru, mutluluğu ve barışı için
insanları kutuplaştırmayan, farklı düşüncelerde olsa bile birleştirici bu
hassasiyetin aynısını en tepeden en alta kadar herkesin ama herkesin yapmasını
gönülden, içtenlikle diliyoruz. 
Saygıdeğer
Türk milleti, gururlu fertleri, sevgili vatandaşlarım; AKP “yabancı ve
nitelikli iş gücünü ülkemize kazandırma” adı altında, bu yasayla maalesef,
mülteci kamplardan çıkarak şehirlerimizde dolaşan özellikle Suriyeli
sığınmacılara iş verme derdine girmiş. 
Açık
bir şekilde, üstüne basa basa tekrar ediyorum: Ülkemizde, tam olarak 658 bin
üniversite mezunu, 700 bin lise mezunu, 1,6 milyon lise mezunu olmayan
vatandaşımız işsizken Türk milletine, yabancı nitelikli iş gücünden
bahsedemezsiniz. Herkes şundan emin olsun, benim bir vatandaşım işsizken
yabancı bir mühendisi, doktoru bile tanımam. Ne zaman ki benim iş arayan
üniversite mezunu vatandaşım iş bulur, işte o zaman yabancı çalışanlardan
bahsedin. Ne zaman benim 658 bin nitelikli üniversite mezunum iş bulur, işte o
zaman yabancı mühendisten, yabancı doktordan bahsedin. 
Sağlık
çalışanları, yardımcı sağlık personeli atanamayan kişiler tam olarak kaç kişi
biliyor musunuz? 300 bin. İşte, gelin, önce bu nitelikli sağlık personelinin
atamalarını yapalım. O zamana kadar, kendi ülkenizin size oy veren
vatandaşlarının hayatlarını nasıl iyileştirirsiniz ona bakın. İşsiz
gençlerimize dalga geçer gibi “Yol yaptık, rezidans yaptık.” diyorsunuz. Peki,
hani fabrika, hani iş? Dahası, ülkemizin sahip olduğu yatırım yapılabilen ülke
imajını maalesef yerle bir ettiniz. Şimdi bu yasayla “Rekabetçi olmak için
yabancı nitelikli iş gücünü çekmeliyiz.” diyorsunuz. Hâlbuki nitelikli iş gücü
için önce doğru bir eğitim planlaması yapmak zorundasınız. Bu eğitim
planlamasında Millî Eğitim Bakanlığı ve YÖK el ele vererek iş birliği
içerisinde, hangi alanlarda nitelikli iş gücüne ihtiyacımız varsa bu planlar
yapılarak Türk milletinin vatandaşlarına öncelik vermeliyiz, daha sonra yabancı
kişilere öncelikler verilebilir. 
Hepinizi
sevgi ve saygılarımla selamlıyorum. (MHP sıralarından alkışlar) 
BAŞKAN
– Teşekkür ederim Sayın Yurdakul. 
Halkların
Demokratik Partisi Grubu adına İstanbul Milletvekili Sayın Filiz Kerestecioğlu
Demir konuşacak. 
Buyurun.
(HDP sıralarından alkışlar) 
HDP
GRUBU ADINA FİLİZ KERESTECİOĞLU DEMİR (İstanbul) – Teşekkürler Sayın Başkan. 
Değerli
milletvekilleri, öncelikle Suruç katliamında kaybettiğimiz değerli
insanlarımızı anarak sözlerime başlamak isterim. 
15
Temmuzda, siyasal değişimi yaratacak gücü halkın mücadelesi yerine askerî
iktidarda ve darbede arayanların yarattığı şiddet ortamında yaralananlara acil
şifalar diliyoruz, yakınlarını kaybedenlerin acısını paylaştığımızı ifade etmek
istiyoruz. 
Bir
kısmımız, özellikle 12 Eylül darbesini görenlerimiz, bir askerî cunta rejiminin
bizlerin hayatlarında nasıl onarılmaz yaralar açtığına bizzat tanık olduk.
Askerî cezaevi deneyimi yaşamış olanlar, diğerlerimizin duymadığı “hoş geldin
işkencesi”, “kafes”, “tabutluk” gibi kelimeleri, cinsel şiddeti bilir, kimsenin
bilmediği acı anılarla yaşarlar. Darbe, bizler için, özellikle, hâlen
kadınların yaşadıklarıyla yüzleşemediğimiz bu karanlık günlerdir. 1 milyondan
fazla kişinin fişlendiği, onlarca kişinin idam edildiği, yüzlerce insanın
işkencede öldürüldüğü, yakınlarının büyük acılar yaşadığı, dışarıda yakınlarını
bekleyen insanların, özellikle de annelerin insan hakları mücadelesini
Türkiye’ye öğrettiği günlerdir darbe günleri. Hiçbir darbenin, halkın iradesini
temsil etmeyen hiçbir yönetimin bizlerin geleceğini aydınlatmayacağını
biliyoruz. 
Özellikle
vurgulamak isteriz ki bizlerin aylardır “Bu ülkede sivil darbe var.” diyerek
ifade ettiğimiz otoriter ve tekçi yönetim krizi ve çoğulcu demokrasi sorunu,
Kürt illerindeki uygulamalar ve yürütülen savaş, bugün yaşadığımız darbe girişiminin
koşullarını yaratmıştır. Bir ülkede savaş olduğu sürece darbe tehlikesi her
zaman vardır. Bunun panzehri ise daha fazla otoriterleşmek değil aksine herkes
için demokrasi ve özgürlüklerin yolunu açmaktır. İnsan özgürlükten yana
olmadığı müddetçe düşmanları asla bitmez arkadaşlar, bitmeyecektir, yeni
düşmanlar türeyecektir ve sürekli bu korkuyla yaşanmaya devam edilecektir. 
15
Temmuz sonrası tanık olduğumuz bazı olaylar ise özellikle biz kadınlar için
demokrasi umudu doğurmaktan uzaktı. Darbe şüphelisi askerleri “gâvur”, eşlerini
“savaş ganimeti” olarak adlandıranları, darbe suçlamasıyla yakalanan askerleri
kız çocuklarına cinsel saldırıda bulunmakla tehdit eden polisleri gördük.
Kullandıkları dil ve yöntemler, 12 Eylül darbesinde kadınlara cinsel işkenceler
yapan askerlerin, Kürt illerinde öldürdükleri kadınların çıplak bedenlerinin
fotoğraflarını paylaşan, yatak odalarında kadın kıyafetlerini parçalayıp
sergileyen, duvarlara cinsiyetçi yazılar yazan, IŞİD’in Türkiye kolu gibi
çalışan esedullah timleri, özel harekât, asker ve polis yöntemlerinin
aynısıydı. Bir daha darbelerin yaşanmamasının yolu işte bu erkek egemen,
militarist, iktidarı için her yolu kullanan aklı mağlup etmekten geçiyor. 
Darbelerden
kurtulduk demek için henüz erken. Toplumsal galeyanın, darbenin yaratacağı
hasarların önüne geçmek için önlemler almak gerekiyor. Darbe teşebbüsünden
sonra binlerce hâkim, savcı, akademisyen, eğitimci ve devlet memurunun
gözaltına alınmasıyla ya da görevden alınmasıyla sarsılan güvenleri onarmak,
şüpheliler için hukuka uygun ve adil bir yargılamanın yapılacağı inancını
yaratmak, basın üzerindeki baskıya son vermek, tüm halklara ve kesimlere bu
ülkenin onların da ülkesi olduğu güvenini vermek gerekiyor. Bağımsızlığını ve
tarafsızlığını yitirmiş yargının gerçek rolüne kavuşması, uluslararası
kurumlarca da defalarca tespit edilen insan hakları ihlallerini sona erdirmek,
yaşananlarla yüzleşmek, barış için yeniden adım atmak darbeleri önleyecek tek
yoldur. Ancak, maalesef, şimdi de muhalif olan herkesi “cemaatçi, darbe
destekçisi” gibi yaftalamak ve aynı çuvala koymak gibi, çok yakın tarihte
karşılaştığımız tehlikeli yaklaşımlar söz konusu. Avukatlara dahi saldırı
olduğunu duyuyoruz. Biz darbenin panzehri demokrasidir derken idam ve bireysel
silahlanmanın gündeme getirilmesi ise demokrasiyle asla ilgisi olmayan bir
söylemdir. Bireysel silahlar da, bildiğiniz gibi, en fazla kadınları
vurmaktadır. 
Siyaset
intikamla yapılmaz arkadaşlar. Sizler de intikamla siyaset yapmayın, buna
müdahale edin çünkü buradan Türkiye’nin çıkabileceği bir yol yoktur. İntikam
siyaseti hiçbir zaman, hiç kimseye fayda getirmemiştir. 
Evet,
sokaklar güzeldir, sokaklar, gerçekten o sokaklarda özellikle düşünceleriyle,
duruşlarıyla, farklılıklarıyla, rengârenk, binlerce kadın varsa anlamlıdır. 12
Mart ve 12 Eylül darbelerini de maalesef, Ankara’da yaşamış ve yaşattığı
acıları iyi bilen birisi olarak her türlü darbeye karşı olduğumu bir kez daha
ifade etmek isterim ve sürekli sokağa çıkma çağrılarının yinelendiği şu
günlerde de bir çağrı yapmak isterim: Evet, dediğim gibi, sokak iyidir ancak
sizin istediğiniz çıkar, diğeri çıkamaz olunca değil, kimin kime şiddet
uygulayıp yöneleceği bilinmezken değil. Sokak, özgürlükler birlikte ve eşit
olarak yaşanınca güzeldir. Bizler, hiçbir zaman ve hiçbir koşulda demokrasi,
eşitlik, barış taleplerimizden ve özgürlüklerimizden, bunlara sahip çıkmaktan
asla vazgeçmeyeceğiz. 
Bize,
16 Temmuzda, ertesi gün, Mecliste toplandığımız zaman teşekkür ettiniz. Evet,
ben de bu teşekkür için teşekkür ederim. Ancak, belirttiğimiz gibi, hayatımızın
her döneminde, her türlü darbeye karşı olduk, bundan da en çok zarar gören
kesimlerdik ama artık bizler de sizlere teşekkür etmek istiyoruz. Gerçekten, bu
darbe girişimi demokrasiye ve barışa geçişin, bunun kalıcılaşmasının bir vesilesi
olsun istiyoruz. Şu anda yaşadığımız günlerde gerçekten demokrasi için bir yol
ayrımındayız. Bunu hep birlikte başarabiliriz, bunu barışa vesile yapabiliriz.
Az önce bir hatibin de ifade ettiği gibi, darbe teşebbüsü ertesinde toplu
olarak gözaltına alınan üst rütbeli personel arasında Kürt halkına yönelik
kitlesel hak ihlallerini gerçekleştiren kişiler var. Bu kişilerin işledikleri
savaş suçları için de yargılanmaları toplumsal barışı kurmak için
vazgeçilmezdir. İnsanlığa karşı suçların ise biliyorsunuz zaman aşımı olmaz.
Özellikle yargılanan darbe şüphelisi komutanların ve onların emrindeki özel
birimlerin kadınlara karşı işledikleri suçların da ortaya çıkarılmasını ve
sorgulanmasını ben, bir kadın olarak ve bunu yaşayan dostlarımızın,
arkadaşlarımızın anlattıklarını, acılarını çok iyi bilen, yakinen dinleyen bir
kadın olarak yapılmasını özellikle talep ediyorum.
Evet,
dediğim gibi, yaşadığımız şu an demokrasi için bir fırsattır. Eğer intikamla
siyaset yapmazsak, eğer hep birlikte sokağa çıkmayı sağlayabilirsek yani o
sokağa çağrılar yapıldığı zaman “idam isteriz” sloganları yerine demokrasi,
özgürlük sloganları çınlayabilirse hep birlikte çıkabiliriz ve demokrasiyi de
bu ülkede hep birlikte kurabiliriz. Bu, gerçekten, herhâlde köprüden önceki son
çıkıştır. Bu çıkışı hepimiz görelim diyorum. 
Hepinize
saygılar sunarım. (HDP sıralarından alkışlar)
BAŞKAN
– Teşekkür ederim.
Sayın
milletvekilleri, gruplar adına konuşmalar sona erdi.
Şimdi,
şahsı adına konuşan arkadaşlarımızı dinleyeceğiz. 
İlk
konuşmacı İstanbul Milletvekili Sayın Mehmet Ali Pulcu olacak.
Buyurun
Sayın Pulcu. (AK PARTİ sıralarından alkışlar) 
MEHMET
ALİ PULCU (İstanbul) – Teşekkür ederim.
Sayın
Başkan, değerli milletvekilleri; Meclisin acemisi olduğumuz için biraz geç
kaldık.
Tabii,
bugün, şöyle bir teknik giriş yapayım: 403 sıra sayılı Uluslararası İşgücü
Kanunu Tasarısı’nın birinci bölümü üzerine şahsım adına söz almış bulunuyor, bu
vesileyle sizleri saygıyla selamlıyorum.
Bu
girişi yapmaktan dolayı mutluyum çünkü beş gün önce çok ciddi, alçakça bir
teşebbüse milletiyle, vekiliyle topluca karşı çıktık. Bu çatı altında böyle bir
kanun tasarısının bu soğukkanlılıkla konuşulması yarınlar için çok ümitvar
olmamızı sağlıyor. Eğer o teşebbüs, o alçak teşebbüs başarılı olmuş olsaydı
bugün çok tatsız durumlar altında olacaktık.
İSMAİL
TAMER (Kayseri) – Konuşamayacaktık. 
MEHMET
ALİ PULCU (Devamla) – Onun için, ben “Beni çiğnemeden…”, “Özgür irademi
çiğnetmem.” diye sokaklara çıkan, parti grubu gözetmeden bütün aziz milletimize
ve burası bombalanırken “Burada olalım ve millî iradeyi koruyalım.” diyen bütün
gruplara çok teşekkür ediyorum. Ümidim, bu dayanışmanın, bu karşılıklı
anlayışın yarınlarımız için de bize ışık tutmasıdır. Bu konuda konuşma yapan
bütün arkadaşların buna işaret etmesinden de ayrıca mutluluk duyuyorum.
Yarınlar
-şimdi farkında değiliz- bu geceyi çok özel yazacak, milletin iradesine sahip
çıktığı bu altın günleri altın harflerle yazacak, sıcağı sıcağına farkında
değiliz. 
Arkadaşlar,
biraz önce, 61 yaşında, gazi olmuş, ismini de vereyim size, bir hanımefendiyi
ziyaret ettik, Mine Özer. Dediklerini okuyorum kayıttan: “Benim küçücük
çocuklarım var. Onlara bir vatan kalsın diye ölmeye razıydım. O gençlerin
ölmesini istemiyordum, çok da üzüldüm. Orada şehit olmak vardı, maalesef o
şansı kaçırdım. Ben Cumhurbaşkanına oy verdim, Cumhurbaşkanına güvendim, onu
seviyorum, bizi koruması için ona böyle bir görev verdik, şimdi bizim onu
korumamız gerekiyor, amenna fakat şunu da söyleyeyim -61 yaşındaki Mine Özer
ablamızın ifadesidir- eğer Sayın Kılıçdaroğlu Başbakan olsaydı, o zaman böyle
bir ihtilal olsaydı ben yine o meydanda olur, o ihtilale karşı çıkardım.” (AK
PARTİ ve CHP sıralarından alkışlar) 
Bir
anekdot da 28 yaşındaki bir delikanlının, onun da 2 kızı varmış. Dedi ki: “Eğer
meydanlara çıkmasaydım kızlarımın yüzüne bakamazdım. Çıksak, başarısız olsak
derdim ki kızım, yarınlarınız için sokağa çıktım, başaramadım ama elimden
geleni yaptım. Şimdi diyorum ki çıktık ve yarınlarınızı bugünlük kurtardık.” Bu
vatandaşların vekilleri olarak bu asil davranışlara kulak vermemizi, Mecliste
kanun tasarılarında -gruplarda çalışıyoruz- arkadaşların her türlü
eleştirilerini açık yapmasını, birbirimizi anlayışla karşılamamızı, en ağır
hakaretimizin birbirimize “Kem söz sahibine aittir.” demeden öteye geçmemesini
ümit ediyorum. Sık sık bu anekdotları hatırlayarak burada bu aziz millete layık
çalışmalar yaparak yarınlarımızı aydınlatmamızı arzu ediyorum. 
Dolayısıyla,
bu Uluslararası İşgücü Tasarısı’nın birinci bölümü üzerinde yapılan çalışmalara
katkı veren bütün arkadaşlara yaptıkları katkılardan dolayı çok teşekkür
ediyorum. Bugünleri unutmamamız adına, bu gazilerin hatıralarını kaydetmemizi
ve bu hatıraların ışığı altında burada daha derli toplu çalışmalar yapmamızı
arzu eder, hepinize saygılar sunarım. Bu da böyle bir kanun tasarısı savunması
oldu. 
Çok
teşekkür ederim hepinize. (AK PARTİ ve CHP sıralarından alkışlar)
BAŞKAN
– Teşekkür ederiz Sayın Pulcu.
Şahsı
adına son konuşmacı, Ağrı Milletvekili Sayın Dirayet Taşdemir olacak. 
Buyurun
Sayın Taşdemir. (HDP sıralarından alkışlar) 
DİRAYET
TAŞDEMİR (Ağrı) – Sayın Başkan, değerli milletvekilleri; ben de 15 Temmuzda
yapılmak istenen darbe girişimini bir kez daha buradan kınıyorum. Yaşamını
yitirenlere Allah’tan rahmet, yaralılara da acil şifalar diliyorum. 
Sizler
de biliyorsunuz, bugün aslında aynı zamanda Suruç katliamının yıl dönümü.
Bundan bir yıl önce, Suruç’ta 33 genç Kobani’ye, sadece umutlarını alarak
oradaki, Kobani’de yaşayan halkla dayanışmak için gittiler ama maalesef, IŞİD
barbarlığının patlattığı bombalar sonucunda 33 genç katledildi, yüzlerce insan
da yaralandı. Üzerinden bir yıl geçmiş olmasına rağmen, hâlâ aslında bu davada,
bu katliamda biz bir adım yol alamadık, üstüne üstlük dosyaya gizlilik kararı
getirildi. Asker ve sivil bürokrasi içerisinde bunlara, bu katliama yardım ve
yataklık edenler, aslında, etkin bir soruşturmayla açığa çıkarılmadı.
Dolayısıyla, belki bizler, 20 Temmuz 2015’te Suruç’ta gerçekleşen katliam
karşısında Meclis olarak bir irade göstermiş olsaydık, bugün bu tartışmaları, bu
darbe girişimleri karşısında da ortak ruhu göstermiş olacaktık; belki bugün
burada bunları konuşmuyor olacaktık, demokratik bir ortamı ve demokratik
ortamın reformlarını konuşacaktık. 
Sizler
de biliyorsunuz ki bu darbe girişimine, bu darbe anlayışına zemin sunan aslında
7 Hazirandı. 7 Haziranın çoğulcu ve demokratik ruhunu yaşatabilmiş olsaydık,
barış ve müzakere sürecini korumuş olsaydık, aslında bu darbeci zihniyetle biz
de hesaplaşmış olacaktık. Bu hesaplaşma fırsatını ilk defa Türkiye tarihinde bizler
7 Haziranda yakaladık.
Bizler
biliyoruz ki Türkiye tarihi de aslında bir anlamıyla darbeler tarihidir. Hiçbir
zaman bizler 7 Haziran kadar bu darbeci anlayış ve zihniyetle mücadele edecek
zemini, koşulları aslında bulmadık. Maalesef, o koşullar derinleşen savaş
politikalarıyla ortadan kaldırıldı, bir anlamda yapılan politika ve
uygulamalar, 15 Temmuzda yaşananların da zemini oldu. Bizler o zaman da bu
kürsüde onlarca defa ifade ettik; yaşananları, tehlikeyi uyarılarımızla,
konuşmalarımızla bir kez daha bu Mecliste sizlerle paylaştık. Keşke haklı
çıkmamış olsaydık, keşke bunlar olmamış olsaydı, keşke bizler burada bu
haklılığımızı tekrar ifade etmek zorunda kalmasaydık ama maalesef, bizler
bunları ifade ederken Mecliste dönem dönem linç edildik, dönem dönem de baskıya
ve şiddete uğradık. Aslında, bütün bu yapılanları, bu darbe anlayışının ve
zihniyetinin kürdistanda yaptıklarını ifade ederken çoğu zaman suçlandık ve
bizim ifade ettiklerimiz fezlekelerle bizim karşımıza getirildi. Yani, bunu
yapanların, bu uygulamaları hayata sokanların, bu katliamları yapanların
yerine, onların yaptıklarını bizler ifade ettiğimiz için suçlandık. 
15
Temmuzda yaşananlar aslında bir yıla yakındır ülkenin bir yarısında
yaşanıyordu. Nusaybin’de, Cizre’de, Silopi’de, Yüksekova’da, İdil’de yaşananlar
aslında 15 Temmuzda yaşananlardan geri kalmadı, o yaşananların da bir
devamıydı. İnsanların evleri tanklarla yıkıldı, içinde kadınların ve çocukların
olduğu onlarca kişi, onlarca sivil katledildi, aylara varan sokağa çıkma
yasakları ilan edildi, bu yasaklar hâlen de devam ediyor ve bu katliamlar
burada hâlâ devam ediyor. Daha dün, iki gün önce Yüksekova’da, 57 yaşında Sürmi
İnce adında bir kadın karakoldan açılan ateş sonucunda yaşamını yitirdi. Sürme
İnce, eşinin gözlerinin önünde, eşi aslında ot biçerken o da eşinin yanında
bulunuyordu ve katliama uğradı, katledildi ve bu da diğer davalarda, diğer
dosyalarda ya da kürdistandaki diğer olaylardaki gibi umarız faili meçhul
olarak kalmaz, etkin bir soruşturmaya tabi tutulur. 
Eğer
bizler darbeyle hesaplaşmak istiyorsak sadece 15 Temmuz gecesi yaşananlarla
değil aslında ondan önceki süreçle de hesaplaşmak zorundayız. Bakın, bugün
onlarca general gözaltında; Roboski katliamını yapan, Sur ve Cizre
operasyonlarını yürüten ve onlarca siyasi soykırım operasyonuna imza atan
yargıç, hâkim, savcı bugün gözaltında.
(Mikrofon
otomatik cihaz tarafından kapatıldı)
DİRAYET
TAŞDEMİR (Devamla) – Dolayısıyla, eğer biz burada gerçek demokrasiyi tesis
etmek istiyorsak bu darbecileri sadece…
BAŞKAN
– Teşekkür ederim Sayın Taşdemir.
DİRAYET
TAŞDEMİR (Devamla) – Cümlemi bitireyim.
…15
Temmuzdaki darbe suçuyla değil, bundan önceki süreçte yapılanların da açığa
çıkarılması ve hesaplaşılması gerekir.
Teşekkür
ederim. (HDP sıralarından alkışlar) 
BAŞKAN
– Sayın milletvekilleri, şimdi on beş dakika soru-cevap işlemini
gerçekleştireceğiz. Bu sürenin yedi buçuk dakikası sayın milletvekillerinin
soru sormasına, diğer yedi buçuk dakikası ise cevapları vermek için Sayın
Bakana aittir.
Sayın
Taşcı… Yok.
Sayın
Atıcı…
AYTUĞ
ATICI (Mersin) – Teşekkür ederim Sayın Başkan.
Sayın
Bakan, Suriye'de barışın sağlanması ve ilişkilerin geliştirilmesi için İsrail
ve Rusya konusunda yaptığınız büyük U dönüşünün daha güçlü bir şekilde
yapılması gerekiyor. Böyle bir girişiminiz, böyle bir planınız Hükûmet olarak
var mı? Çünkü, Suriye’den ülkemize gelenler sıcak savaştan kaçıyorlar ve burada
iş gücüne katılıyorlar; bir yandan da bizim çocuklarımız ülkemiz iyi
yönetilemediği için ülkemizden kaçıyor. Bununla da ilgili, Hükûmetinizin acaba
bir çalışması var mıdır? “Çocuklarımızı ülkemizde nasıl tutabiliriz? Bu beyin
göçünü nasıl önleyebiliriz?” diye bir çalışma yapıyor musunuz? 
Teşekkür
ederim.
BAŞKAN
– Teşekkür ederim.
Sayın
Özdiş… Yok.
Sayın
Tüm…
MEHMET
TÜM (Balıkesir) – Teşekkür ederim Sayın Başkan. 
15
Temmuz darbe girişimini bir kez daha şiddet ve nefretle kınıyorum. Darbe gibi
bir hukuksuzluğu hukuk dışı yöntemlerle önlemek mümkün değildir. Ülkede bir
sağduyuya ihtiyaç varken ülkeyi yönetenler hırslarına asla yenilmemelidirler.
Bu mücadele bir cadı avına dönüşme eğilimindedir, bundan derhâl
vazgeçilmelidir. Aldığımız duyumlardan anlıyoruz ki bu operasyonlarda
FETÖ’cülerle ilgisi olmayan birçok insan da aynı sepete konularak görevinden
alınmakta ve tutuklanmaktadır. Bunların istihbarat bilgileri kimler tarafından
verilmektedir, bu çok önemlidir. Hâlâ devletin her kurumunda örgütlü gizli
FETÖ’cülerin olduğunu bizzat Hükûmet yetkilileri söylüyor. Bunların hedef
şaşırtarak bazı suçsuz günahsız kamu görevlilerini ihbar edebilecekleri
unutulmamalıdır. Bu konuda Hükûmeti duyarlı olmaya çağırıyorum. Yurttaşların
devlete olan güvenini sarsmayın, sonra bedeli ülkemiz için ağır olur. Herkesi
sağduyuya davet ediyoruz. 
Teşekkür
ederim.
BAŞKAN
– Teşekkür ederim.
Sayın
Akkaya…
YAKUP
AKKAYA (İstanbul) – Sayın Bakan, 1 Kasım seçimleri sonrasında AKP’nin vaatleri
vardı. Bir: Taşerona kadro verilmesiyle ilgili. İki: Emeklilere promosyon
verilmesiyle ilgili. Seçimlerin üzerinden yaklaşık dokuz ay bitti ama ne
vadedilen taşeronun kadro işlemleri gerçekleşti ne de vadedilen emeklilere hak
ettikleri promosyonla ilgili herhangi bir düzenleme yapıldı. Bununla ilgili son
gelişmeleri öğrenmek istiyorum. 
Teşekkür
ediyorum.
BAŞKAN
– Teşekkür ederim.
Sayın
Sarıbal…
ORHAN
SARIBAL (Bursa) – Teşekkür ederim Sayın Başkan.
Biraz
önce yarım kalan bir meseleyi paylaşmak isterim yine: Bursa Mustafakemalpaşa
Garipçetekke köyünde iki defa üst üste on gün arayla yangın çıkmış, yangın her
üç noktada planlı bir şekilde gerçekleştirilmiş; Jandarmanın tuttuğu rapor
sonucu bunun bir sabotaj olduğu kesinleşmiş. Orada mermer ocakları hızlı bir
faaliyet göstermekteler. Sorun tam da buradan başlamaktadır. Aslında köylüyü
yenemeyip, ormanları katledemeyip engelleri aşamayınca bu tür doğal afetler
yerine yapay afetler yaratarak o bölgeyi boşaltıp orada mermer ocakları açmaya
çalışan bir gruba karşı Orman Bakanlığı Bursa Bölge Orman Müdürlüğünü uyardık,
tekrar sizler aracılığıyla uyarıyoruz; oraya el atsınlar, o köyleri yakıp orada
mermer çıkarma çabası içerisindeler. 
Saygılar
sunuyorum.
BAŞKAN
– Teşekkür ediyorum.
Sayın
Kerestecioğlu Demir…
FİLİZ
KERESTECİOĞLU DEMİR (İstanbul) – Sayın Bakan, Uluslararası İşgücü Kanunu
Tasarısı’nın genel gerekçesinde nitelikli yabancı çalışan vurgusu tekrar tekrar
belirtiliyor ancak bunların neler olduğu, ölçüsü, nasıl denetlenebileceğine
ilişkin herhangi bir ölçüt, bilimsel, nesnel kural, koşul öngörülmemiş. Bununla
ilgili düşünceniz…
Bir
de 488.193 mühendis, mimar, şehir planlamacısı Mimar Mühendisler Odası
Birliğine üye ve 100 binin üzerinde mühendis, mimar ve şehir planlamacısının
işsiz olduğu söyleniyor. Bu yapılan düzenlemenin bu işsizlikle ilgili
getirileri neler olacak? Bununla ilgili önlemleriniz var mı? Ülke
vatandaşlarına tanınmayan haklar yabancı çalışanlara tanınabilir mi? Bunları
sormak isterim.
BAŞKAN
– Sayın Pekşen…
HALUK
PEKŞEN (Trabzon) – Sayın Başkan, saygıdeğer milletvekilleri; tabii, olağanüstü
bir süreçten geçiyoruz. Bu konularda geçmişte çok emek vermiş bir hukukçu
olarak bir hususun altını çizmeye çalışayım. 
Sayın
Başkan, gerçekten kuruyla yaş konusunda ciddi endişeler taşıdığımı ifade etmek
istiyorum. Elbette ceza adaleti sistemi işlemeli ve suçlular yargılanmalı ama
bu arada, olabildiğince, kolluk kuvvetleri ve yargı mensupları delillendirme
yaparken şunu bilmeliler ki yaşları da araya katarlarsa gerçek amaç ortadan
sapar ve yargılanması gerekenler, adil yargılanması gerekenler adil yargılanma
ilkesinin arkasına saklanabilirler. Bu hususta titiz davranılmasını tavsiye
ediyorum. Buna özen gösterilmesini de bekliyorum efendim.
BAŞKAN
– Sayın Şeker…
ALİ
ŞEKER (İstanbul) – Evet, Sayın Bakan, malumunuz son günlerde çok acı tecrübeler
yaşıyoruz. Bu tecrübeler yaşanırken bu örgüte yardım yataklık eden ve siyasi
olarak sorumlu olan kişiler istifa etmeyi düşünüyor mu? 
20
Temmuz, maalesef Suruç katliamının yıl dönümü ve Suruç katliamıyla ilgili,
Mayıs ayının 17’sinde yani katliamdan iki ay önce devlet bunları dinlemişti, bu
intihar bombacılarının eylem yapacağı belliydi ve bunları kayıt altına almıştı.
Bu kayıt altına alınmaya rağmen niye bu Suruç katliamı önlenmedi? Bir kardeş de
biliyorsunuz orada Ankara katliamını yaptı ve bunlar sadece seyredildi.
Seyredilmek bir yana, biz bu yüce Meclisimizde bunları araştıralım dedik,
araştırmayı reddettiniz. Tekrardan bunları araştırmayı düşünüyor musunuz? 
Teşekkür
ederim.
BAŞKAN
– Teşekkür ederim.
Sayın
Ahrazoğlu…
MEHMET
NECMETTİN AHRAZOĞLU (Hatay) – Sayın Bakan, 15 Temmuzda meydana gelen hain
kalkışma sonucunda birçok kurum ve kuruluşta tutuklamalar ve gözaltılar
olmuştur. İki üç gün içerisinde, bu kadar tutuklamanın çok kısa zamanda
yapılması mümkün görülmemektedir. Acaba bu konuda Hükûmetinizin önceden bilgisi
olmuş mudur veya tutuklamalarla ilgili Hükûmetinizin daha önce bir çalışması
var mıdır?
Teşekkür
ederim.
BAŞKAN
– Sayın Bakan, buyurun lütfen.
ÇALIŞMA
VE SOSYAL GÜVENLİK BAKANI SÜLEYMAN SOYLU (Trabzon) – Çok teşekkür ediyorum.
Aytuğ
Bey’in sorusuna şöyle cevap verebilirim: Elbette ki etrafımızda gelişen olaylar
-konuşmamda da belirttiğim gibi- Türkiye’yi hedef ülke hâline getirmiştir iş
gücü politikaları açısından. Buna ait Türkiye'nin kendi kuralları ve ilkeleri
çerçevesinde süreci yürümektedir ama şunu çok net söylemek lazım: Türkiye
büyüdükçe -Türkiye 3 bin dolarlık, 2 bin dolarlık bir ülke değil, Türkiye bugün
10 bin dolarlar seviyesinde bir ülke- Türkiye özellikle hem demokrasisiyle hem
de hukuk sistemiyle uluslararası yatırımda da kendi yatırımında da yol aldıkça
kendi evlatlarını yurt dışına gönderme konusunda bundan önce karşı karşıya
kaldığı politikalarda zannediyorum biraz daha az bir süreci herhâlde karşılar.
Onun ötesinde, bu kanunun esas amacı beyin göçünü tersine, Türkiye’ye
getirmektir. Bunu defalarca da konuştuk. 
Türkiye
sadece kendi yapacağı yatırımlarda elde edeceği nitelikli, yabancı nitelikli iş
gücü değil, aynı zamanda uluslararası doğrudan yatırımlarla gelebilecek
şirketler, onların ortaya koyabileceği birtakım yatırımlar hem bizim
evlatlarımızın burada daha rahat çalışabilmesini temin edecek hem de bir
“know-how” sağlayacak yani oradaki birtakım teknolojileri, birtakım
ilerlemeleri burada Türkiye’yle beraber buluşturabilme fırsatını ortaya
koyabilecek. Bunun çok yönlü Türkiye’ye faydası olacağını düşünüyoruz.
Yine,
şunu da söylemek gerekir: Artık biz bir kaynak ülke olarak yurt dışına insan
gönderme konusunda bir telaşın içerisinde değiliz. Şimdi elimiz daha rahat,
daha yetişmiş bir insan kaynağımız var, daha rekabet edebilir şekilde bir insan
kaynağımız var ve yurt dışına gidecek insanlarımızın, yabancı dil dâhil olmak
üzere, kendi mesleki alanlarında önemli donanımları söz konusu. Bunlar bir
taraftan orada çalışıyorlar, bir taraftan da bizim için “soft power” yani
yumuşak güç oluyorlar. Bunun da önemli olduğunu ifade etmek istiyorum. Dünyanın
birçok önemli kuruluşunda bugün Türk vatandaşlarımız çalışıyorlar ve bu
vatandaşlarımızın orada bulunmalarının Türkiye’ye de ciddi bir katkısı olduğunu
hepimiz yaşıyoruz.
Taşeron
ve emeklilerin promosyonu konusunda Sayın Akkaya izin verir, bağışlarsa… Bunlar
çalışılıyor, bu iki konu da. Aslında promosyon konusunda önemli bir noktaya
gelmiştik ama belki de bu hafta ve önümüzdeki hafta bunu tekrar ele alıp
açıklığa kavuşturacaktık. Ancak karşı karşıya kaldığımız bu meşum olay maalesef
bir ertelemeyi gerçekleştirmiştir. Onun için, önümüzdeki günler bunlar
çalışılacak ve gerçekleştirilecek. Bunlar yapılacak ama bunun kendine ait bir
süreci var, o süreci yönetiyoruz.
Yine,
Mustafakemalpaşa ve Gazipaşa köyünde bizim ortaya çıkan orman yangınıyla ilgili
bir bilgimiz yok ama ilgili arkadaşlarımıza bunu ileteceğimizi ifade etmek
istiyorum.
Yine,
bunun yanı sıra özellikle bugün yapılan birtakım soruşturmalar, açığa almalar…
Şuna itimat etmenizi isterim: Bu konuda çok titiz bir davranış içerisindedirler
ama biraz önce kıymetli Ahrazoğlu’nun söylediği “Acaba sizin bundan haberiniz
var mı da bu kadar çabuk hareket ediyorsunuz?” Hayır, yani devlet işleyen bir
sistem; kimin kusuru olduğunu, kimin hata yaptığını, kimin bir şekilde,
özellikle bu 15 Temmuz darbe süreci içerisinde nasıl bir pozisyon aldığını ve
anayasal süreci ortadan kaldırmak için hangi hamleleri gerçekleştirdiğini
yargı, emniyet güçlerimiz izleyerek bir sonuca varıyor. Bunların birçoğu da
zaten halkın gözü önünde cereyan etmiş olaylar ve bu halkın gözü önünde cereyan
eden olaylar konusunda da devletin bu kadar reaksiyoner davranması, aslında, bu
konuda, belki de geçmiş dönemde yaşadıklarımızın bir daha yaşanmayacağı
anlamına gelmesi konusunda hepimizin yüreğine de su serpmektedir. Bunu da ifade
etmek istiyorum. 
Bu
konuda daha önce bir bilginin olmasını düşünmek, bunu ifade etmek veya böyle
bir değerlendirmenin olduğunu söylemek, bence çok doğru bir veya sonuca erişir
bir yaklaşım olmayabilir. 
Şu
çok nettir: Bu kanunda da, 15 Temmuzda karşı karşıya kaldığımız tavırlarda da
Türkiye’nin kendine ait bir istikameti var, bu istikametinde gidiyor ve bu
istikametinden Türkiye vazgeçmeyecek. Bu istikametinden vazgeçmemesi sadece bir
siyasi partinin değil, aslında Türkiye’nin kendi kararıdır. Bu kararlarımızı
kendimiz veriyor değiliz, bu kararı millet veriyor, biz milletin verdiği
kararın uygulayıcısıyız. Hadi bakalım, hep beraber burada bir yanlış karar
verelim, tankların üzerine çıkan millet sizi, bizi sokağa sokar mı; tankların
üzerine çıkan millet veya kendi ölümüne ait, kendi ölümüne rağmen o silahların
üzerine yürüyenler bizi sokaklarda, bizi gittiğimiz seçim bölgelerimizde,
ziyaret ettiğimiz kıraathanelerde, sivil toplum örgütlerinde rahat bırakırlar
mı? 
Bir
taraftan anayasal sistem işliyor, birbirimizi denetliyoruz komisyonlarda, bir
taraftan millete gidiyoruz, bir taraftan onların söylediklerini bir şekilde buraya
taşımaya çalışıyoruz. Türkiye’de bu işleyen sistemi ortadan kaldırmaya çalışan
anlayışa hep birlikte karşı çıktığımızı gördüğümüz için de büyük bir mutluluk
içerisindeyim. 
Şunu
söylemek isterim: Bu sıralarda oluruz, bu sıralarda olmayız; burada milletvekili
oluruz, bakan oluruz, olmayız ama bizi rahat ettirecek iş Türkiye Büyük Millet
Meclisinin işlemesidir ve özgür ve hür bir şekilde işlemesinin temin
edilmesidir. Bugün bunu temin eden… Şunu çok net söyleyeyim: Burada, o akşam,
Türkiye Büyük Millet Meclisine her türlü riske karşı gelinmesi hem Türkiye’ye
hem bize emanetini veren aziz milletimize çok büyük bir moral, çok büyük bir
destek olmuştur. Bu, karşılıklı, birbirinin dayanışmasıyla ortadan kaldırılan,
püskürtülen ve bir daha gelmeyeceğine emin olduğumuz bir darbe girişimidir
inşallah ve bu, bugün kalmıyor. Biraz önce böyle bir konuşma vardı,
yakıcılığından biz bunu hemen anlayamıyoruz, bu çok doğrudur. Bu sadece bize
değil, etrafımızdaki coğrafyada ve dünyada gelişen ve antidemokratik olarak da
karşı karşıya kalındığında bazen pes edilen, bu süreçlerin tamamına da… Hani iş
hayatında güzel bir söz vardır “iyi uygulama örneği” diye, bu iyi bir uygulama
örneği olarak ortaya konulmuştur. 
Allah
sizden razı olsun, bu feraseti ortaya koydu aziz milletimiz, Türkiye Büyük
Millet Meclisimiz, herkes. Bakın, bugün binlerce, on binlerce, yüz binlerce
insan, gazetelerde ilan verenlerden bir taraftan sokaklarda bu meseleye sahip
çıkanlara kadar, “tweet” atanlara kadar, Facebook’ta, Facetime’da, Instagram’da
bütün bunları gerçekleştirenlere kadar bir büyük mücadeledir. 
Tekrar
çok teşekkür ediyorum, özellikle birinci bölüm üzerinde ortaya koyduğunuz
düşünceler ve değerlendirmeler için. Sağ olun.
BAŞKAN
– Teşekkür ederim Sayın Bakan.
Sayın
milletvekilleri, birinci bölüm üzerindeki görüşmeler tamamlanmıştır.
Sayın
Özel, sisteme girmişsiniz, buyurun.
IV.- AÇIKLAMALAR (Devam)
24.- Manisa Milletvekili Özgür Özel’in,
olağanüstü hâl ilan edilerek Meclisin yasama yetkisini yürütmeye taşıyacak,
dolayısıyla Meclisi güçsüzleştirecek bir uygulamayla ilgili çok ciddi endişeler
olduğuna ve Meclisin böyle bir muameleyi hak etmediğine ilişkin açıklaması
ÖZGÜR
ÖZEL (Manisa) – Sayın Başkanım, oturum birazdan kapanacak ve Sayın Bakan
Bakanlar Kuruluna katılacak, öyle tahmin ediyorum.
Sayın
Bakan, buradan Bakanlar Kuruluna gideceksiniz. Son dönemde, bakanlarımızın pek
çoğu yaptığı konuşmalarda Meclise ve muhalefet partilerine ayrı ayrı teşekkür
etti; kendilerine selamlarımızı iletiniz. Unutmayın, bu Parlamento, dört
grubuyla, darbeye, sizin de defalarca değindiğiniz gibi, hep birlikte karşı
koydu ve püskürttü. Sizin konuşmanızda vurguladığınız, bütün hatiplerin
konuştuğu gibi, bu tavrıyla her türlü övgüye layıktır. Bir demokrasi madalyası
taşıyor artık Meclis. “Gazi Meclis” ifadesinin üzerine yapılan vurgu bir başka
anlamlı oluyor artık bundan sonra, bir anlam daha kazanmış durumda. 
Bu
şartlar altında, bugün yapılacak Bakanlar Kurulu toplantısında, kamuoyunda
konuşulan olağanüstü hâl ilan edilmesi gibi, Meclisin yasama yetkisini alıp yürütmeye,
Bakanlar Kuruluna taşıyacak, dolayısıyla Meclisi güçsüzleştirecek,
zayıflaştıracak bir uygulamayla ilgili çok ciddi endişeler var. Bakanlar
Kuruluna katılan tüm bakanlara, Meclisin böyle bir muameleyi hak etmediğini,
eğer böyle bir şey yapılacaksa bunun da -tırnak içinde, yarın konuşulacak
şekliyle söylüyorum- bu kez bu Gazi Meclise sivil bir darbe olarak
algılanacağının altını çizmek isteriz. Paradoksal bir iş olur. Parlamentoya
sahip çıkmış, demokrasiye sahip çıkmış bir Meclisin temel işlevini zayıflatmak
paradoksal bir yaklaşım olur, bir ölçüde sivil darbe olur ve en basitinden
yürütmenin tüm yasamaya karşı, tüm gruplara karşı çok ciddi bir nankörlüğü
olur. Bu meseleyi bu boyutuyla, bizim selamlarımızla, demokrasiye sahip çıkma
konusundaki dayanışma duygularımızla, tüm kararlılığımızla ama meseleyi bu
ölçüden tartarak yaklaşacağınıza olan inancımızla Bakanlar Kuruluna taşımanızı
talep ediyoruz.
Saygılar
sunuyorum. (CHP ve HDP sıralarından alkışlar)
BAŞKAN
– Teşekkür ederim.
Sayın
Akçay, buyurun lütfen.
25.- Manisa Milletvekili Erkan Akçay’ın,
millî iradeye sahip çıkmak konusunda ülkede oluşan olumlu atmosferi daha da
geliştirecek tedbirleri hep birlikte, el ele almakta fayda olduğuna ilişkin
açıklaması
ERKAN
AKÇAY (Manisa) – Teşekkür ederim Sayın Başkan.
Biraz
sonra Bakanlar Kurulu toplanacak. Bizim de Milliyetçi Hareket Partisi Grubu
olarak Sayın Bakan vasıtasıyla sayın Bakanlar Kurulu üyelerine, Sayın Başbakana
bir mesajımız olacak. Bazı önemli kararların alınacağını tahmin ediyoruz bu
Bakanlar Kurulu toplantısında. 15 Temmuz darbe girişimiyle ilgili darbecilerle
ve destekçileriyle etkin bir şekilde mücadele edilmesi gerektiği açık ancak bu
mücadelenin gerçekten etkin ve verimli olması için hukuk ve demokrasinin içinde
hareket edilmesi gerektiği de bir o kadar açık. Demokrasi, hukuk, Türkiye Büyük
Millet Meclisi, millî iradeye sahip çıkmak konusunda ülkemizde dalga dalga
yayılan çok olumlu bir atmosfer oluşmuştur milletimizin genel temayülünde.
(Mikrofon
otomatik cihaz tarafından kapatıldı)
BAŞKAN
– Buyurun Sayın Akçay.
ERKAN
AKÇAY (Manisa) – Çünkü bu tür darbelere, fiilî durumlara karşı bütün
milletimiz, iktidarı muhalefeti, Türkiye Büyük Millet Meclisi, sivil toplum
kuruluşları, medya çok büyük ölçüde bir mutabakatla, kararlılıkla durmuştur.
Aman bunu heba etmeyelim Sayın Bakan. Bu olumlu fırsatı uhuvvetle yayarak,
maksadımız da elbette üzüm yemek, bağcı dövmek olmamalı. Bu olumlu atmosferi
daha da geliştirecek tedbirleri de hep birlikte, el ele almamızda fayda var
diye düşünüyorum. 15 Temmuz gecesi iktidarıyla, muhalefetiyle hep birlikte
demokrasiye nasıl sahip çıktıysak bu tutumu devam ettirmemiz gerekiyor…
(Mikrofon
otomatik cihaz tarafından kapatıldı)
ERKAN
AKÇAY (Manisa) – Müsaade eder misiniz Sayın Başkanım.
BAŞKAN
– Tabii ki.
Bir
dakika daha verelim Sayın Akçay, toparlayın lütfen.
ERKAN
AKÇAY (Manisa) – Sayın Bakan, asıl başarı da –bütün samimiyetimle ifade
ediyorum- bu ortak duruş çerçevesinde gerçekleştireceğimiz mücadeleyle ve
birlikte alacağımız kararlarla olacaktır. Birlikte Meclise bir darbeyi önledik,
bu darbeyi önleyelim derken Meclise farklı bir darbe imajı verecek tutumlardan
da zinhar uzak durulacağına ben inanıyorum.
Bu
düşüncelerle hepinize saygılar sunuyorum; Bakanlar Kuruluna da başarılar
diliyoruz.
BAŞKAN
– Teşekkür ederiz Sayın Akçay.
Sayın
Baluken, buyurun.
26.- Diyarbakır Milletvekili İdris
Baluken’in, Meclisin baypas edilmesini son derece yanlış bulduğuna, demokrasi
dışında baskıcı ya da antidemokratik uygulamaları çağrıştıran her zeminin
sorunu daha fazla çözümsüzleştirme, toplumsal gerilimi artırma dışında hiçbir
işe yaramayacağına ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Aslında
bir önceki söz aldığımda bu konuyla ilgili meramımı ve önerilerimi ortaya
koymuştum. Ancak bir kez daha altını çizerek ifade etmemiz gerekiyor. Yöntem
olarak, bugün Meclisin, ülkemizin geleceğiyle ilgili bu kadar kritik kararların
açıklanacağı toplantılar sürecinde baypas edilmiş olmasını kesinlikle son
derece yanlış ve talihsiz bulduğumuzu ifade etmek istiyorum. Bu tartışmanın
yürütülmesi gereken yer, güvenlik bürokrasisinin katıldığı Millî Güvenlik
Kurulu toplantısı değil, halkın iradesini temsil eden bu Parlamentonun ta
kendisi olmalıydı.
Diğer
taraftan, şu anda Bakanlar Kurulunda da siyasi iktidarın, muhalefetle
ortaklaşmadan yine “Ben yaptım, oldubitti.” ya da “En iyisini ben düşünür, ben
yaparım.” anlayışı içerisinde bu kadar hayati kararları tartışıyor olmasını… 
(Mikrofon
otomatik cihaz tarafından kapatıldı)
BAŞKAN
– Tamamlayın Sayın Baluken.
İDRİS
BALUKEN (Diyarbakır) – Teşekkür ediyorum Sayın Başkan.
…doğrusu
son derece yanlış bulduğumuzu ifade etmek istiyorum. Hele hele kamuoyuna
yansıdığı şekliyle olağanüstü hâl ve benzeri gibi, ülkemize de yakışmayacak
birtakım uygulamaların tekrar devreye girmesi durumunda yapılabilecek en büyük
yanlışın bir kez daha tekrarlanmış olacağını düşündüğümüzü belirtmem gerekiyor.

Biz
buradan çıkışın demokrasi olduğunu düşünüyoruz; demokrasi, demokrasi,
demokrasi. Bunun dışında diğer baskıcı ya da antidemokratik uygulamaları çağrıştıran
her zemin, sorunu daha fazla çözümsüzleştirme, toplumsal gerilimi artırma
dışında hiçbir işe yaramayacaktır. Özellikle darbe kurumlarının, Millî Güvenlik
Kurulu, YÖK gibi darbe kurumlarının bugün kilit tartışma noktalarında hâlâ
referans alınıyor olmasını da doğrusu son derece yanlış ve tehlikeli buluyoruz.
Bu darbe kurumlarının bir an önce kaldırılması, bu ülkenin de bir an önce darbe
anayasasından kurtarılması gerektiğini düşünüyoruz. 
Teşekkür
ederim. (HDP sıralarından alkışlar) 
BAŞKAN
– Teşekkür ederim. 
Sayın
Bostancı, buyurun. 
27.- Amasya Milletvekili Mehmet Naci
Bostancı’nın, demokratik sistemlerde, tehdidin kapsamına ve durumuna göre
kendini korumaya dönük önlemlerin Anayasa ve yasalar çerçevesinde alındığına
ilişkin açıklaması
MEHMET
NACİ BOSTANCI (Amasya) – Sayın Başkanım, teşekkür ediyorum. 
Hepimiz
darbeye karşıyız. Burası demokratik mecralar, Meclis millet iradesinin
şekillendiği yer; burada ortağız. Demokrasi, adalet, hukuk, hakkaniyet, bunlar
hepimizin ortak normları. Demokratik sistemlerin kendisine yönelik tehditlere
karşı kendisini nasıl koruyacağı meselesi ve kimi zaman “Acaba bazı zaafları
var mı?” tartışması öteden beri konuşulur, dile getirilir. Demokratik sistemler
de tehdidin kapsamına ve durumuna göre kendini korumaya dönük olan önlemleri
yine Anayasa ve yasalar çerçevesinde almaya çalışır. Tabii, bu tedbirler ne
ölçüde gereklidir, ne zaman, nasıl kullanmak gerekir, bunlara ilişkin şartlar
söz konusudur ve siyaset bütün bunları tartışabilir ancak…
(Mikrofon
otomatik cihaz tarafından kapatıldı)
BAŞKAN
– Tamamlayın lütfen Sayın Bostancı. 
MEHMET
NACİ BOSTANCI (Amasya) – …demokrasi, hukuk dediğimiz kavramlar soyut kavramlar
değildir. Türkiye bir hukuk devleti, Türkiye’de demokrasi var ve bunun
sınırlarını da Anayasa ve yasalar çiziyor. Eğer Anayasa’nın ve yasaların
dışında yapılacak herhangi bir iş olursa buyurun, hep beraber karşı çıkalım.
Anayasa ve yasalar çerçevesinde işler yapılıyorsa bunları elbette siyaseten
tartışalım, fikirlerimizi söyleyelim, kanaatimiz eleştirmekse eleştirelim ama
Anayasa’nın, yasaların dışında demokrasiye, özgürlüklere, hukuka aykırı işler
olduğuna ilişkin eleştirilerde de lütfen dikkatli olalım. Mesele, soyut
kavramları somut kurallara dönüştüren Anayasa’ya ve yasalara uygun bir şekilde
götürebilmektir. 
Anayasa’dan
memnun olmayabiliriz -hepimiz memnun değiliz- beraber değiştirelim -inşallah
değiştiririz de- ama elimizdeki bu, buna uygun bir tarzda demokrasi ve
özgürlükler kendini korumak durumundadır. 
Teşekkür
ediyorum. 
BAŞKAN
– Teşekkür ederim. 
Birleşime
beş dakika ara veriyorum. 
Kapanma Saati:19.26
BEŞİNCİ OTURUM
Açılma Saati: 19.32
BAŞKAN: Başkan
Vekili Ayşe Nur BAHÇEKAPILI
KÂTİP ÜYELER : Elif Doğan TÜRKMEN (Adana), Ömer
SERDAR (Elâzığ)
-----0-----
BAŞKAN
– Sayın milletvekilleri, Türkiye Büyük Millet Meclisinin 116’ncı Birleşiminin
Beşinci Oturumunu açıyorum.
403
sıra sayılı Kanun Tasarısı’nın görüşmelerine kaldığımız yerden devam edeceğiz.
VI.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403) (Devam)
BAŞKAN
– Komisyon? Yok.
Ertelenmiştir.
Gündemimizde
başka iş bulunmadığından, kanun tasarı ve teklifleri ile komisyonlardan gelen
diğer işleri sırasıyla görüşmek için, 21 Temmuz 2016 Perşembe günü saat
14.00’te toplanmak üzere birleşimi kapatıyorum, iyi akşamlar diliyorum.
Kapanma Saati: 19.33




(x) 403 S. Sayılı Basmayazı tutanağa
eklidir.




