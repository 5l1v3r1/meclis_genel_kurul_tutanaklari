



TBMM Tutanak Müdürlüðü




TÜRKİYE BÜYÜK MİLLET MECLİSİ
TUTANAK DERGİSİ

97’nci Birleşim
4 Haziran 2014 Çarşamba

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş bulunan
her tür belge ile konuşmacılar tarafından ifade edilmiş ve tırnak içinde
belirtilmiş alıntı sözler aslına uygun olarak yazılmıştır.)

İÇİNDEKİLER

I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol Dora'nın, gözaltındaki
kayıplara ilişkin gündem dışı konuşması
2.- Uşak Milletvekili Dilek Akagün Yılmaz'ın, Uşak’ın
sorunlarına ilişkin gündem dışı konuşması
3.- Malatya Milletvekili Mustafa Şahin'in, Malatya’ya
yapılan yatırımlara ilişkin gündem dışı konuşması 
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İzmir Milletvekili Alaattin Yüksel ve 27
milletvekilinin, belediyelere sağlanan olanaklar ile belediyelere yönelik
soruşturma ve denetimlerde farklı uygulamalar yapılmasının yarattığı sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/960) 
2.- İzmir Milletvekili Oğuz Oyan ve 25 milletvekilinin,
Tarım Satış Kooperatifleri ve Birlikleri (TSKB) ile ortaklarının sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/961)
3.- Muğla Milletvekili Nurettin Demir ve 24
milletvekilinin, İstanbul Arnavutköy Devlet Hastanesindeki hastaların ölüm
nedenlerinin ve sağlık çalışanlarının sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/962)

VI.- ÖNERİLER
A) Siyasî Parti Grubu Önerileri
1.- HDP Grubunun, Mardin Milletvekili Gülser Yıldırım
ve arkadaşları tarafından, Mardin ilinin Derik ve Kızıltepe ilçelerinde Dicle
EDAŞ tarafından Gıda, Tarım ve Hayvancılık Bakanlığı Çiftçi Kayıt Sistemi
kaydında tarımsal faaliyetlerini sulu olarak bildiren bölge çiftçilerine kuyu
aboneliği olmamasına rağmen kaçak/usulsüz elektrik kullanımı ile ilgili
düzenlenen elektrik borçlarının tüm boyutlarıyla araştırılması amacıyla
28/5/2014 tarihinde verilmiş olan Meclis araştırması önergesinin, Genel Kurulun
4 Haziran 2014 Çarşamba günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi
2.- MHP Grubunun, Erzurum Milletvekili Oktay Öztürk ve
arkadaşları tarafından, 30/3/2014 tarihinde gerçekleştirilen mahallî idareler
genel seçimlerindeki gerek sandık kurullarının gerekse seçim kurullarının iş ve
işlemlerinden kaynaklanan usulsüzlükler ile mevzuat kaynaklı düzensizliklerle
ilgili olarak alınması gereken önlemlerin belirlenmesi amacıyla 30/4/2014
tarihinde verilmiş olan Meclis araştırması önergesinin, Genel Kurulun 4 Haziran
2014 Çarşamba günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi
3.- CHP Grubunun, Giresun Milletvekili Selahattin
Karaahmetoğlu ve arkadaşları tarafından, tarım alanlarımızda yaşanan kuraklık
ile 29-30-31 Mart 2014 tarihlerinde yurdumuzun bazı bölgelerinde meydana gelen
don afetinin üreticimize ve tarımsal üretimimize vereceği zararların tespit
edilerek çözüm önerilerinin araştırılması amacıyla 7/5/2014 tarihinde verilmiş
olan Meclis araştırması önergesinin, Genel Kurulun 4 Haziran 2014 Çarşamba
günkü birleşiminde sunuşlarda okunmasına ve görüşmelerinin aynı tarihli birleşiminde
yapılmasına ilişkin önerisi
VII.- SATAŞMALARA İLİŞKİN KONUŞMALAR
1.- Diyarbakır Milletvekili Altan Tan'ın, Kırıkkale
Milletvekili Ramazan Can’ın HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması 
2.- Diyarbakır Milletvekili Altan Tan'ın, Nevşehir
Milletvekili Ebu Bekir Gizligider’in HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
3.- İstanbul Milletvekili İhsan Özkes'in, Sakarya
Milletvekili Ali İhsan Yavuz’un MHP grup önerisi üzerinde yaptığı konuşması
sırasında şahsına sataşması nedeniyle konuşması
4.- Kayseri Milletvekili Yusuf Halaçoğlu'nun, Sakarya
Milletvekili Ali İhsan Yavuz’un MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin Tanrıkulu’nun;
Van Milletvekili Aysel Tuğluk’un; İstanbul Milletvekili Bülent Turan ve Ankara
Milletvekili Cevdet Erdöl ile 69 Milletvekilinin; Tokat Milletvekili Reşat
Doğru ve 2 Milletvekilinin; İstanbul Milletvekili Mahmut Tanal’ın; Malatya Milletvekili
Veli Ağbaba’nın; Milliyetçi Hareket Partisi Grup Başkanvekili Kayseri
Milletvekili Yusuf Halaçoğlu’nun; Gaziantep Milletvekili Mehmet Şeker’in;
Kırıkkale Milletvekili Ramazan Can ve İstanbul Milletvekili Bülent Turan ile 1
Milletvekilinin Benzer Mahiyetteki Kanun Teklifleri ile Kadın Erkek Fırsat
Eşitliği Komisyonu ile Adalet Komisyonu Raporları (1/918, 2/14, 2/25, 2/67,
2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087, 2/1369,
2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115, 2/2149)
(S. Sayısı: 592)
IX.- YAZILI SORULAR VE CEVAPLARI
1.- İstanbul Milletvekili Umut Oran'ın, bir elektrik
şirketi ihalesine ilişkin sorusu ve Enerji ve Tabii Kaynaklar Bakanı Taner
Yıldız’ın cevabı (7/41682)
2.- Kütahya Milletvekili Alim Işık'ın, Bakanlığa ait
bazı taşınmazların bir vakfa devredileceği iddiasına ilişkin sorusu ve Enerji
ve Tabii Kaynaklar Bakanı Taner Yıldız’ın cevabı (7/41687)
3.- Kocaeli Milletvekili Mehmet Hilal Kaplan'ın, 2003
yılından itibaren muhtaç ailelere yapılan kömür yardımlarına ilişkin sorusu ve
Enerji ve Tabii Kaynaklar Bakanı Taner Yıldız’ın cevabı (7/42908)
4.- Manisa Milletvekili Hasan Ören'in, elektrik
ithalatı ile ilgili bir açıklamasına ilişkin sorusu ve Enerji ve Tabii
Kaynaklar Bakanı Taner Yıldız’ın cevabı (7/42909)
5.- Manisa Milletvekili Sakine Öz'ün, mevcut doğal gaz
dağıtım bölgeleri lisans kapsamı dışında kalan ilçeler için öngörülen başvuru
şartlarına ilişkin sorusu ve Enerji ve Tabii Kaynaklar Bakanı Taner Yıldız’ın
cevabı (7/42910)
6.- İstanbul Milletvekili Abdullah Levent Tüzel'in,
orman alanları ile ilgili yönetmeliklerde yapılan değişikliklere ve etkilerine
ilişkin sorusu ve Orman ve Su İşleri Bakanı Veysel Eroğlu’nun cevabı (7/43162)
7.- Tekirdağ Milletvekili Emre Köprülü'nün, Millî
Parklar Yönetmeliği'nde yapılan değişikliğe ilişkin sorusu ve Orman ve Su
İşleri Bakanı Veysel Eroğlu’nun cevabı (7/43163)
8.- Antalya Milletvekili Gürkut Acar'ın, Millî Parklar
Yönetmeliği'nde yapılan bir değişikliğe ve millî parkların imara açılacağı
iddiasına ilişkin sorusu ve Orman ve Su İşleri Bakanı Veysel Eroğlu’nun cevabı
(7/43164)
9.- Ardahan Milletvekili Ensar Öğüt'ün, toprak işleme
işi ihalelerine ilişkin sorusu ve Orman ve Su İşleri Bakanı Veysel Eroğlu’nun
cevabı (7/43165)
10.- Kütahya Milletvekili Alim Işık'ın, Bakanlığa bağlı
kurum ve kuruluşların harcamalarının seçim dönemleri öncesinde artış gösterdiği
iddialarına,
Seçim dönemleri öncesinde taşeron şirketler
aracılığıyla işçi alımlarının artış gösterdiği iddialarına, 
Giriş sınavlarında usulsüzlük yapıldığı gerekçesiyle
bazı kamu personeline ait dosyaların incelemeye alındığı iddiasına,
İlişkin soruları ve Orman ve Su İşleri Bakanı Veysel
Eroğlu’nun cevabı (7/43166), (7/43167), (7/43402)
11.- Kırklareli Milletvekili Turgut Dibek'in, sulama
kooperatiflerinin borçlarına ilişkin sorusu ve Orman ve Su İşleri Bakanı Veysel
Eroğlu’nun cevabı (7/43396)
12.- Kütahya Milletvekili Alim Işık'ın, 2011-2014
döneminde temsil ve ağırlama ödeneğinden yapılan harcamalara ilişkin sorusu ve
Orman ve Su İşleri Bakanı Veysel Eroğlu’nun cevabı (7/43403)
13.- Mersin Milletvekili Ali Öz'ün, AR-GE
faaliyetlerine ilişkin sorusu ve Orman ve Su İşleri Bakanı Veysel Eroğlu’nun
cevabı (7/43404)
14.- İstanbul Milletvekili Faik Tunay'ın, Türkiye Jokey
Kulübünün özelleştirileceği iddiasına ilişkin sorusu ve Maliye Bakanı Mehmet
Şimşek’in cevabı (7/43534)
15.- İstanbul Milletvekili Mustafa Sezgin
Tanrıkulu'nun, son iki yıl içerisinde yapılan temsil, ağırlama, tören ve
tanıtım harcamalarına ilişkin sorusu ve Orman ve Su İşleri Bakanı Veysel
Eroğlu’nun cevabı (7/43710)
16.- Balıkesir Milletvekili Haluk Ahmet Gümüş'ün,
Bakanlık ve bağlı tüm kurumların binalarının engellilerin kullanımına uygun
olup olmadığına ilişkin sorusu ve Orman ve Su İşleri Bakanı Veysel Eroğlu’nun
cevabı (7/43712)
4 Haziran 2014 Çarşamba 
BİRİNCİ OTURUM
Açılma Saati: 14.00
BAŞKAN: Başkan Vekili Sadık YAKUT
KÂTİP ÜYELER: Muharrem IŞIK (Erzincan), İsmail KAŞDEMİR (Çanakkale)
----- 0 -----
BAŞKAN – Türkiye
Büyük Millet Meclisinin 97’nci Birleşimini açıyorum.
Toplantı yeter
sayısı vardır.
Görüşmelere
başlıyoruz. 
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, gözaltındaki kayıplar hakkında söz isteyen Mardin Milletvekili Erol
Dora’ya aittir. 
Buyurun Sayın
Dora. 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Mardin Milletvekili Erol Dora'nın, gözaltındaki
kayıplara ilişkin gündem dışı konuşması
EROL DORA (Mardin) - Sayın Başkan,
değerli milletvekilleri; gözaltında kayıplar konusu üzerine gündem dışı konuşma
yapmak üzere söz almış bulunuyorum. Genel Kurulu saygıyla selamlıyorum.
İnsan hakları savunucuları ve kayıp
yakınları tarafından yaklaşık on dokuz yıldır sürdürülen gözaltında kayıplar
için mücadelede dünyada belirli bir aşama kaydedildi. Birleşmiş Milletler
Kişilerin Gözaltında Kayıptan Korunmaları ile İlgili Uluslararası Sözleşmesi,
20 Aralık 2006 tarihinde kabul edilip imzaya ve onaya açılmıştır. Bugüne kadar
91 ülke bu sözleşmeyi imzalamış olup, onaylayarak yürürlüğe koyan ülke sayısı
38'dir. Sözleşmeyi onaylayan ülkeler arasında Arjantin, Ermenistan, Bosna Hersek,
Ekvador, Irak, Kazakistan, Nijerya, Peru, Sırbistan, Tunus, Uruguay ve Zambiya
da bulunmaktadır. 
Değerli milletvekilleri, insan hakları
savunucuları ve kayıp yakınlarının defalarca çağrı yapmasına karşın, AK PARTİ
iktidarının Birleşmiş Milletler Kayıplar Sözleşmesi'ni henüz gündemine almamış
olması insan haklarına dair yüzeysel ve popülist bakışının ifadesidir.
Türkiye'nin uluslararası yükümlülükleri Kayıplar Sözleşmesi’yle sınırlı değildir.
Bunun yanı sıra, Uluslararası Ceza Mahkemesinin yargı yetkisini düzenleyen
Birleşmiş Milletler Roma Statüsü’nün onaylanarak yürürlüğe konması ve Cenevre
Sözleşmesi ek protokollerinin yürürlüğe konması gerekmektedir. 
Değerli milletvekilleri, Türkiye'nin
benzer suçların işlenmemesi bakımından irade beyanını göstermesi gerekmektedir.
Bu irade beyanı ortaya konmadığı sürece tüm ülke yurttaşlarının kaygılarının
devam edeceği ortadadır. İnsan Hakları Derneğinin verilerine göre, Türkiye'de
940 civarında gözaltında kayıp vakası tespit edilmiştir. Bu vakalardan
yarısından fazlasının akıbetine hâlâ ulaşılamamıştır. Geçtiğimiz yıl yaşamını yitiren Berfo Ana'nın oğlu Cemil
Kırbayır'ın akıbetini araştırmak için sürdürdüğü mücadele hafızalarımıza
kazınmıştır. Bir önceki dönem Türkiye Büyük Millet Meclisi İnsan Haklarını
Araştırma Komisyonunun Cemil Kırbayır’la ilgili yaptığı araştırma sonucunda
yayınladığı raporda, Cemil Kırbayır'ın gözaltında işkenceyle öldürüldüğü ve
cenazesinin kaybedildiği belirtilmiştir. Ancak, Türkiye Büyük Millet Meclisinin
raporlarının üzerinden dört yıl geçmesine rağmen, Cemil Kırbayır'ı 9 Ekim 1980
tarihinde Kars'ta öldürenler hakkında etkili soruşturma yapılmamış ve bir kamu
davası da açılamamıştır.
Değerli milletvekilleri, Türkiye'de cezasızlık
politikası maalesef devam etmektedir. 1992-1994 tarihleri arasında Mardin ili
Derik ilçesinde gözaltına alınıp kaybedilen ve daha sonra kaybedilen insanların
kemiklerinin toplu mezarda bulunması üzerine hakkında dava açılan Musa Çitil,
yargılandığı Çorum 2. Ağır Ceza Mahkemesince beraat ettirilmiştir. Çitil
dosyası, Türkiye'de cezasızlığın bir devlet politikası olarak uygulandığının
çok tipik bir örneğini oluşturmaktadır. Gözaltında kayıpların akıbetinin
araştırılması ve sorumlularının yargı önüne çıkarılmasındaki en önemli sorun,
sürekli olarak cumhuriyet savcılarının cezasızlık politikasının bir gereği
olarak zaman aşımı taktiğine başvurmalarıdır. Zaman aşımına girmeyen dosyalarda
ise Çitil örneğinde görüldüğü gibi cezasızlık uygulanmaktadır. Gözaltında
kaybetme insanlığa karşı suçtur. İnsanlığa karşı suçlarda zaman aşımı kavramı
uygulanamaz.
Değerli milletvekilleri, unutturulmaya
çalışılan anaların, babaların, kardeşlerin akıbeti açığa çıkarılmadıkça ve bize
bu sonsuz acıları yaşatan karanlık güçlerden hesap sorulmadıkça insanlığın
vicdanı hep yaralı kalacaktır. Toplumsal muhalefeti bastırmak amacıyla yargısız
infazlar ve katliamların bir parçası olarak başvurulan bu yöntemle toplumda
korku ve belirsizlik yaratılmak ve böylece muhalif güçler dağıtılmaya ve
sisteme karşı mücadele etmekten vazgeçirilmeye çalışılmaktadır.
Geçmişin bütün hukuksuzluğunu toplumsal
belleğin unutkanlığına havale ederek demokratik bir devlet ve toplum inşa etmek
imkânsızdır. Bu vesileyle başta iktidar partisi olmak üzere, Mecliste grubu
bulanan tüm partilere sesleniyorum: Gözaltında kaybetme insanlığa karşı suçtur.
Bu suçun etkili soruşturulabilmesiyle ilgili Birleşmiş Milletler Sözleşmesi’nin
bir an önce onaylanması ve yürürlüğe girmesi gerekmektedir. Sözde değil ama
gerçekten demokratik, laik bir sosyal hukuk devleti olabilmenin yolu, geçmişle
yüzleşme ve sorumluları yargı önüne çıkarabilme iradesini göstermekten
geçmektedir. Bunları tekrar bütün Genel Kurulumuza hatırlatıyor, bu anlamda
gereken duyarlılığın gösterileceğini bekliyor, tekrar Genel Kurulu saygıyla
selamlıyorum. (HDP sıralarından alkışlar)
BAŞKAN –
Teşekkür ediyorum.
Gündem dışı
ikinci söz, Uşak’ın sorunları hakkında söz isteyen Uşak Milletvekili Dilek
Akagün Yılmaz’a aittir.
Buyurun Sayın
Akagün.
2.- Uşak Milletvekili Dilek Akagün Yılmaz'ın, Uşak’ın
sorunlarına ilişkin gündem dışı konuşması
DİLEK AKAGÜN
YILMAZ (Uşak) – Sayın Başkan, sayın milletvekilleri; bugün milletvekili olduğum
Uşak ilinin sorunlarını sizlerle paylaşmak için gündem dışı söz almış bulunuyorum.
Öncelikle
Soma’da 301 insanımızın, emekçimizin iş cinayetinde hayatını kaybetmesi
nedeniyle ve onlardan bir tanesi de Uşak’ta olan Karahallı ilçesindeki İbrahim
Çırak olması nedeniyle hem bütün Türkiye'deki vatandaşlarımıza hem de Uşak’taki
hemşehrilerimize başsağlığı diliyorum.
Biz Kütahya’daki ve Uşak’taki ailelerin yanına gittiğimizde bu
cinayetlerin, iş cinayetlerinin sorumlularının bulunması için ve hem siyaseten
hem de işletme sorumlularından hesap sorulması için ve bundan sonra da iş
güvenliği önlemlerinin alınabilmesi için her türlü mücadeleyi yapacağımıza söz
verdik. Ben yeniden bu Meclis kürsüsünden bütün hemşehrilerime bu sözümün
arkasında olduğumu söylemek istiyorum.
Uşak deyince ne aklınıza geliyor sevgili milletvekilleri, onu bir gözden
geçirelim isterseniz, biliyor musunuz, tanıyor musunuz Uşak’ı? İlk elektriğin
kullanıldığı Anadolu ilidir Uşak. İlk şeker fabrikası Nuri Şeker Fabrikası 1926
yılında kurulmuştur cumhuriyetten hemen sonra. Yunan Başkomutanı Trikopis’in
esir alındığı ildir Uşak yani resmî olarak Kurtuluş Savaşı’mızın başarıya
ulaştığı yerdir Uşak. Aynı zamanda Karun hazinelerinin bulunduğu ve
sergilendiği ildir. Yine, halısı, kilimi, tarhanası… Aslında Uşak keşfedilmemiş
bir mücevher gibidir. Tanıtımını yeterince ne yazık ki yapamadığımız bir ildir
Uşak. Aynı zamanda dünyanın ikinci uzun kanyonu Ulubey’dedir, Uşak’tadır, bu
kanyonun tanıtımı için olağanüstü mücadele veren Ulubey Belediye Başkanımız ve
Kaymakamımızı ben buradan saygıyla selamlıyorum, hafta sonu olan Ulubey Kanyon Festivali’ne
bütün milletvekillerimizi de davet ediyoruz.
Uşak’ın en önemli konularından bir tanesi ve aynı zamanda belki
hiçbirinizin yeterince bilmediği şeylerden bir tanesi üzerine değinmek
istiyorum: Ulusal sermayenin temsilcisi müteşebbis ruha sahip Uşaklı iş
adamlarımız ne yapıyor, neyi üretiyor bugün size onlardan biraz bahsetmek
istiyorum. Tarlasız pamuk üretiyoruz sevgili arkadaşlar, tekstil teleflerinden
bu iplikler üretiliyor Uşak’ta. Yine aynı şekilde, koyunsuz yün üretiyoruz. Pet
şişeden -özellikle dikkatinizi çekmek için bu malzemeleri getirdim- elyaf
üretiyoruz. Aynı zamanda görmüş olduğunuz gibi araba tekerlerinden şu şekilde
ürünler üretiyoruz özellikle yerlerde kullanabilmek için, işlenmiş hâli olan
tartan zeminler üretiyoruz. Bunların pek çoğunu belki hiçbiriniz bilmiyorsunuz.
Biz yaklaşık yüz yıldır yünleri yeniden dönüştürüyoruz ve ekonomiye katkı
koyuyoruz. 1980’den bu yana tekstil teleflerini üretiyoruz ve yeniden ekonomiye
kazanılmasını sağlıyoruz. On yıldır pet şişeden elyaf üretiyoruz, araba
lastiğinden biraz önce gösterdiğim ürünleri üretiyoruz. Aynı zamanda bu tekstil
teleflerinin iplerini kullandığımız battaniyeler üretiyoruz, Türkiye üretiminin
yüzde 90’ını Uşak’ta gerçekleştiriyoruz. Yani Uşak geri dönüşümde günlük
üretimi 1.045 ton olan bir ildir. Türkiye’nin geri dönüşüm üretiminin yüzde
80’ini Uşak’ta biz üretiyoruz. İtalya, İspanya’dan sonra dünyada 3’üncü
merkezdir Uşak geri dönüşüm konusunda. Geri dönüşüm sektöründe 18 bin kişiyi
Uşak’ta istihdam ediyoruz. 
Bunlarla yetinmiyoruz ithal ipliğe daha fazla ihtiyaç olmaması için işte
bu geri dönüşüm ürünlerini biz kullanıyoruz, aynı zamanda çevreye duyarlı bir
geri dönüşüm ürününü yapıyoruz ama yeterince destek alamıyoruz. Burada Hükûmet
yetkilileri de yok, onların asıl duymasını isterdim. Biz sadece Uşak için
değil, her yer için sektörel destek istiyoruz. Ne istiyoruz? Eski ve yeni
demeden enerji desteği istiyoruz, sigorta primi desteği istiyoruz, vergi
indirimi istiyoruz. Hurdanın geri dönüşümünde o ürünlere yüzde sıfır KDV uygulanırken
tekstilden yeniden ürettiğimiz ürünlere yüzde 8 KDV uygulanıyor; bunun
kaldırılmasını istiyoruz. Eğer, Türkiye’de, geri dönüşümde ileriye giden diğer
illerde olduğu gibi, Uşak’a da yeterince destek verilirse Türkiye ekonomisine
çok ciddi anlamda destek verileceğini ve ihracatın daha çok artacağını, cari
açığın daha da azalacağının bilinmesini istiyoruz. Aynı zamanda tekstil ve
hazır giyim ürünlerinde geri dönüşüm için depolama yerlerinin olması
gerektiğini ve tekstil tedarik zincirinin oluşturulması gerektiğini
düşünüyoruz. 
(Mikrofon
otomatik cihaz tarafından kapatıldı) 
DİLEK AKAGÜN
YILMAZ (Devamla) – Aslında, ben bunları söylerken Sayın Bakanların burada
olması gerektiğini ve Uşak’taki geri dönüşümle beraber tüm Türkiye’deki geri
dönüşüm sektörüne yeterince destek verilmediğinin onlar tarafından burada
bilinmesini isterdim. Ama umarım iktidar milletvekili arkadaşlarım bu işin
takipçisi olacaklardır. Hep beraber bu işi takip edeceğiz ve Uşak’a daha fazla
destek verilmesi konusunda çaba sarf edeceğimize inanıyorum. 
Teşekkür ederim.
(CHP sıralarından alkışlar) 
BAŞKAN –
Teşekkür ediyorum. 
Gündem dışı
üçüncü söz, Malatya’da yapılan yatırımlar hakkında söz isteyen Malatya
Milletvekili Mustafa Şahin’e aittir.
İSMAİL GÜNEŞ
(Uşak) – Başkanım, yerimden kısa bir açıklama yapabilir miyim? 
BAŞKAN – Sayın
Vekilim, böyle bir uygulamam yok, biliyorsunuz.
Sayın Şahin,
buyurun.
3.- Malatya Milletvekili Mustafa Şahin'in, Malatya’ya
yapılan yatırımlara ilişkin gündem dışı konuşması 
MUSTAFA ŞAHİN
(Malatya) – Teşekkür ederim Sayın Başkanım. 
Değerli
arkadaşlar, hepinizi saygıyla selamlıyorum. 
Özellikle
Malatya’mıza yapılmış olan ve yapılmaya devam eden yatırımlarla alakalı söz
almış bulunmaktayım. 
AK PARTİ
iktidarları dönemlerinde ülkemizde ve Malatya’mızda ekonomi, sosyal, eğitim,
sağlık, ulaşım, turizm ve kültür alanlarında birbirinden değerli çalışmaların
gerçekleştiğini görmekteyiz. 
Doğu ile batı
arasında bir köprü görevi gören Malatya ilimiz, devlet yatırımlarında 2002’den
bu tarafa 9 katrilyon civarında yatırım alarak bölgesinde her geçen gün cazibe
merkezi olmaya yönelen, Büyükşehir olan bir ilimizdir. Türkiye’de ve
Malatya’mızda bahsettiğimiz bu somut adımları atarken, aynı zamanda,
insanımızın daha iyi koşullarda insanca yaşaması için temel hak ve özgürlükler,
din ve vicdan hürriyeti, düşünce ve ifade özgürlüğü alanında yapmış olduğumuz
çalışmalarla dil, din, ırk, mezhep ayrımı yapmaksızın her kesimden insanımızı
rahatlatacak sessiz devrimleri de gerçekleştirmekteyiz. Temel hak ve
özgürlükler konusunda şüpheci değil, insanına güvenen, kısıtlayıcı değil,
özgürlükçü bir yaklaşımı ne mutlu ki hayata geçirmekteyiz. Bizler tüm bu
çalışmaları yaparken uluslararası kuruluşlar istediği için değil, insanımız bu
hak ve özgürlüklere layık olduğu için yapmaktayız. İşkence, gözaltında ölüm,
kayıp, faili meçhul cinayetler gibi demokratik hukuk devletinde kabul edilmez
uygulamaların üstüne ciddiyetle gidilerek şeffaflık sağlanmıştır. 
Değerli
milletvekilleri, özgürlükler demokrasinin özünü ve temelini oluşturur. Bizden
önceki hükümetler bu ülkede temel hak ve özgürlükler, din ve vicdan hürriyeti,
düşünce ve ifade özgürlüğü gibi alanlarda insanlarımızı kamplaştırıp
ayrıştıran, herkesi birbirinden şüphe edecek bir duruma getiren, insan hakları
ve özgürlükler adına hiç de yakışmayacak nahoş, bir o kadar da çirkin
uygulamaların yapıldığını bilmekteyiz. 
Değerli arkadaşlar, insanların
inançlarına, yaşam tarzlarına, hak aramalarına hukuki olmayan müdahale
türleriyle karşılaşıp… Bir kesim, ikna odalarında geleceğimize, geleceğimizin teminatı
olan sevgili gençlerimize yapılan psikolojik baskıları gerçekleştirirken, bir
kesimin de inançları gereği üniversitelerde başörtüyle eğitimlerine devam etmek
için yaptıkları demokratik hak arayışlarına “Başörtüsü füruattır.” diyerek
insanlarımızın inançlarını hafife aldıklarını da gördük. 
Malatya’mızda düşünce, özgürlük ve
insan hakları alanında mütedeyyin, muhafazakâr insanların bu dönemde adını dahi
koyamadıkları silahlı terör örgütü olmakla suçlanarak özgürlükleri çalınan
Zekeriya Şengöz, Fahri Memur, Nurettin Kayan ve yüzlerce insanımız istiklal
mahkemelerini bile aratmayacak türden adil olmayan hukuk ve insanlık dışı
zulümlerden ve işkencelerden sonra yerel mahkemenin beraat kararına rağmen
dönemin malum Yargıtay 8. Dairesinin huzur kenti olan Malatya’mıza haddini
bildirmek adına terör örgütü liderliği yaftasıyla mahkûm edildiler. O dönemde
Malatya’mızda insanlarımızın demokratik hakkı olan inanç özgürlüklerine karşı
yapılan bu zulme karşı bir dik duruş sergilenmiş ve demokratik çerçevede haklarını
aramışlardır. Hiçbir zaman silahlı eylem, molotof, sapan ve bilyeyle tanışmayan
bu mütedeyyin yüzlerce insanımızın şu an suça bulaşmamış olsalar bile –burası
çok manidar- ileride ülke için, devlet için tehlike ve tehdit oluşturabilme
ihtimaliyle özgürlükleri maalesef gasbedildi. Bu mütedeyyin insanlarımız,
yapılan tüm bu baskılara rağmen ne yeraltına inmeyi düşündüler, ne illegal
herhangi bir oluşuma meydan verdiler. 
Evet, yukarıda ifade etmiş olduğum
eylem türlerine sarılmadan vatanına, milletine, inancına sadık birer nesil
yetiştirmek için hayatlarını bu uğurda dizayn etmeye çalışmaktalar. Çünkü bu
insanlarımız inanmış olduğu değerler gereği kendi asil duruşlarına yakışanı
yaptılar ve yapmaya da devam etmekteler. 
Geçen hafta denetimli serbestlik kapsamında
hapishaneden çıkan Zekeriya Şengöz ve arkadaşları, gerçekten daha önce af
kapsamına alınması için gündeme gelen teklifleri ellerinin tersiyle iterek,
“Kesinlikle biz bu konuda suçlu değiliz, biz insanlarımıza, ülkemize hizmet
için adanmış insanlar olmamıza rağmen…” Evet, halkımız tarafından kendilerine
iade edilen itibarlarının devlet tarafından da mutlaka iade edilmesini
beklemekteler. Gerçekten Malatya’mız bugüne kadar bu arkadaşlarımızın göstermiş
oldukları o dik duruş sayesinde, yapmış oldukları güzel kültürel faaliyetler
neticesinde gençler, bugün sokaklarda hiçbir zaman için ne polisine ne
devletine ne de insanlığa karşı zarar vermemektedirler.
Hepinizi saygıyla selamlıyorum. (AK
PARTİ sıralarından alkışlar)
BAŞKAN – Teşekkür ediyorum.
Gündeme geçiyoruz .
Başkanlığın Genel Kurula sunuşları
vardır.
Meclis araştırması açılmasına ilişkin
üç önerge vardır, okutuyorum:
V.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İzmir Milletvekili Alaattin Yüksel ve 27
milletvekilinin, belediyelere sağlanan olanaklar ile belediyelere yönelik
soruşturma ve denetimlerde farklı uygulamalar yapılmasının yarattığı sorunların
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/960) 
Türkiye Büyük
Millet Meclisi Başkanlığına
Belediyelere sağlanan olanaklar ve
belediyelere yönelik soruşturma ve denetimlerde farklı uygulamalar yapılmasının
yarattığı sorunların tespiti, belediye denetimlerinde objektif ilkelerin
geçerli kılınmasını sağlayacak önlemlerin belirlenmesi amacıyla Anayasa'nın 98,
TBMM İçtüzüğü'nün 104 ve 105'inci maddeleri kapsamında Meclis araştırması
açılması konusunda gereğini arz ederiz. 
1)
Alaattin Yüksel  (İzmir)
2)
Mustafa Moroğlu  (İzmir
3)
Hülya Güven  (İzmir)
4)
Ali Haydar Öner  (Isparta)
5)
Celal Dinçer  (İstanbul)
6)
Veli Ağbaba  (Malatya)
7)
İhsan Özkes  (İstanbul)
8)
Namık Havutça  (Balıkesir)
9)
Ali Serindağ  (Gaziantep)
10) Uğur Bayraktutan  (Artvin)
11) Emre Köprülü  (Tekirdağ)
12) Ali Demirçalı  (Adana)
13) Kadir Gökmen Öğüt  (İstanbul)
14) Mahmut Tanal  (İstanbul)
15) Ahmet İhsan Kalkavan  (Samsun)
16) Mustafa Serdar Soydan  (Çanakkale)
17) Binnaz Toprak  (İstanbul)
18) Bülent Tezcan  (Aydın)
19) Melda Onur  (İstanbul)
20) A. Haluk Koç  (Samsun)
21) Mevlüt Dudu  (Hatay)
22) Durdu Özbolat  (Kahramanmaraş)
23) Sakine Öz  (Manisa)
24) Özgür Özel  (Manisa)
25) Ramis Topal  (Amasya)
26) Selahattin Karaahmetoğlu  (Giresun)
27) Haluk Ahmet Gümüş  (Balıkesir)
28) Mehmet S. Kesimoğlu  (Kırklareli)
Gerekçe:
Belediyelerin
görev, sorumluluk ve yetkileri Anayasa ve kanunlarla belirlenmiştir.
Belediyeler, bölgelerindeki tüm vatandaşlara, dil, din, ırk, cinsiyet ve siyasi
görüş ayrımı yapmaksızın hizmet götürmekle yükümlüdürler. Bu nedenle merkezî
yönetim, tüm belediyelere, belediye yönetimlerinin hangi partilerde olup
olmadığına bakmaksızın, objektif ilkelere göre eşit olanaklar sağlamalıdır.
Aynı zamanda, sağlanan bu olanakların verimli ve yerinde kullanılıp
kullanılmadığının da yine objektif ilkeler doğrultusunda denetlenmesi merkezî
yönetimin ve ilgili denetim kuruluşlarının sorumluluğundadır.
Ancak son
dönemde yaşanan olaylar belediyeler arasında hem sağlanan olanaklar açısından
hem de denetim ve soruşturmalar açısından ciddi bir çifte standart yaşandığını
ortaya koymaktadır. İktidar partisinden seçilmiş belediyelerin yöneticileriyle
ilgili soruşturma izni istemlerine genellikle izin verilmediği görülmektedir.
Yolsuzluk olayları kamuoyuna yansıyan belediyelerle ilgili de yine yasal
denetim yolları işletilmek yerine, iktidar partisinin Genel Merkezinde kararlar
alındığı iddia edilmektedir. Buna karşın, muhalefet partisinden seçilmiş
belediyeler ise operasyonların hedef tahtası hâline getirilmiştir. İsimsiz,
imzasız ihbar mektuplarıyla başlatılan ve devam ettirilen birçok soruşturmayla
belediye başkanları ve yöneticileri yıpratılmaya çalışılmıştır.
Bu tür
uygulamaların somut örneklerinden biri de İzmir Büyükşehir Belediyesinde
yaşananlardır. Yaklaşık bir yıldır İzmir Büyükşehir Belediyesinde 8 mülkiye
müfettişi, 8 Sayıştay denetmeni, 52 vergi denetmeni, 8 özel yetkili savcının
görevlendirdiği bilirkişi, 20 müfettiş olmak üzere 96 kişi denetim ve inceleme
yapmaktadır. Halkın oylarıyla seçilmiş Belediye Başkanı "suç örgütü
lideri", belediye yöneticileri "örgüt üyesi" olarak yargılanmakta,
neredeyse İzmir Büyükşehir Belediyesi suç örgütü olarak görülmektedir. Bu
uygulamaların denetim sistemi ve demokrasiyle açıklanabilir tarafı yoktur.
Kamuoyunda
belediyelere yönelik operasyonların siyasi amaçlarla yapıldığı görüşü
yaygındır. Bu görüşü destekleyen örnekler de fazlasıyla mevcuttur.
Operasyonların amacı her ne kadar belediye yönetimlerini başarısız göstermek,
çalışmalarını engellemek, itibarsızlaştırmak ise de sonuçta bundan en büyük
zararı vatandaşımız görmektedir. Belediyeler çalışamaz hâle gelmekte ve vatandaşa
sunulan hizmetin niteliği ve niceliği düşmektedir. Bu nedenle siyasi
operasyonlara bir an önce son verilmelidir.
Ayrıca mali konularda da belediyeler
arasında ayırımcılık yapılmaktadır. Devlet kaynaklarının ve uluslararası hibe
programlarının belediyelere eşit şekilde aktarılmadığı bilinmektedir. Ankara
Büyükşehir Belediyesinin hazineye ve diğer kamu kurumlarına olan borçlarının
yapılandırılması, borçların hazineye devrinde veya silinmesinde tanınan
ayrıcalıklar, bazı belediyelerin kentsel dönüşüm projeleri onay beklerken,
Ankara Büyükşehir Belediyesinin projelerinin kısa sürelerde Bakanlar Kurulu
onayından çıkması, iktidarın yalnızca Ankara'daki ayırımcı uygulamalarına
örnektir. İstanbul Büyükşehir Belediyesiyle ilgili pek çok örnek de kamuoyunun
hafızasındadır.
İktidar ve muhalefet belediyeleri
arasındaki farklı uygulamaların yarattığı olumsuzlukların belirlenmesi,
belediyelere eşit olanakların sağlanması, olanakların yerinde ve verimli
şekilde kullanılıp kullanılmadığının objektif denetiminin sağlanması amacıyla
Meclis araştırması açılması gerekli görülmektedir.
2.- İzmir Milletvekili Oğuz Oyan ve 25 milletvekilinin,
Tarım Satış Kooperatifleri ve Birlikleri (TSKB) ile ortaklarının sorunlarının
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/961)
11/06/2012
Türkiye Büyük
Millet Meclisi Başkanlığına
Tarım Satış Kooperatif ve Birlikleri
(TSKB) ile ortaklarının ihtiyaçlarının karşılanması, olumsuzlukların gerçek
boyutuyla ortaya konulması için gerekli politikaların belirlenmesi ve yasal
düzenlemelerin yapılabilmesi amacıyla Anayasa’nın 98 ve İç Tüzük’ün 104 ve
105’inci maddelerine göre Meclis araştırması açılmasını saygılarımızla arz
ederiz.
1)
Oğuz Oyan  (İzmir)
2)
Ali Demirçalı  (Adana)
3)
Özgür Özel  (Manisa)
4)
Emre Köprülü  (Tekirdağ)
5)
Mahmut Tanal  (İstanbul)
6)
Kadir Gökmen Öğüt  (İstanbul)
7)
Ahmet İhsan Kalkavan  (Samsun)
8)
Mustafa Serdar Soydan  (Çanakkale)
9)
Gökhan Günaydın  (Ankara)
10)
Binnaz Toprak  (İstanbul)
11)
Ali Haydar Öner  (Isparta)
12)
Celal Dinçer   (İstanbul)
13)
Bülent Tezcan  (Aydın)
14)
A. Haluk Koç  (Samsun)
15)
Mevlüt Dudu  (Hatay)
16)
Ali Özgündüz  (İstanbul)
17)
İhsan Özkes  (İstanbul)
18)
Durdu Özbolat  (Kahramanmaraş)
19)
Sakine Öz  (Manisa)
20)
Haydar Akar  (Kocaeli)
21)
Ramis Topal  (Amasya)
22)
Selahattin Karaahmetoğlu  (Giresun)
23)
Haluk Ahmet Gümüş  (Balıkesir)
24)
Mehmet S. Kesimoğlu  (Kırklareli)
25)
Ali Serindağ  (Gaziantep)
26)
Namık Havutça  (Balıkesir)
Gerekçe: 
IMF ile
09/12/1999 tarihli ilk Niyet Mektubu’yla başlatılan kapsamlı stand-by programı
çerçevesinde tarımsal destekleme politikalarının ve tarımsal destekleme
kuruluşlarının yeniden yapılandırılması özel olarak vurgulanmış ve TSKB için
yeni bir çerçeve kanunun çıkarılması öngörülmüştü. Dünya Bankasına 10/03/2000
tarihinde verilen Niyet Mektubu’yla da bu kararlılık vurgulanmış ve tarımda
öngörülen yeniden yapılandırma, Tarım Reformu Uygulama Projesi (ARIP) olarak
adlandırılarak Dünya Bankasının gözetimine bırakılmıştı. Alışılmışın dışında
bir uygulamayla, ön taslağı Dünya Bankası öncülüğünde hazırlanan TSKB taslağı,
Sanayi ve Ticaret Bakanlığınca son şekli verilerek TBMM'de 1/6/2000 tarihinde
4572 sayıyla kabul edilmişti. TSKB için yeni bir model öngören 4572 sayılı
Kanun’la, bir de Yeniden Yapılandırma Kurulu (YYK) oluşturulmuştu.
Kanunun
yürürlüğe girmesinden sonraki süreçte öngördüğü modelin uygulanabilirliğinin
bulunmadığı ortaya çıkmış ve dolayısıyla yeni modelin faaliyet ve sürekliliği
için bir gözetim ve denetim birimi olarak öngörülen YY Kurulunun çalışmaları da
başarısızlıkla sonuçlanmıştır. 7 kişiden oluşan üyelerinden yalnızca birinin
TSKB temsilcisi olduğu, Sanayi ve Ticaret Bakanlığının yönlendiriciliğinde
çalışan ama Dünya Bankası uzmanlarının telkinlerine de açık olan YYK modeli,
birlikleri, verimli tarımsal sanayi tesislerini de elden çıkarmaya zorlayan ve TSKB'lerin
dikey tümleşme çabalarını aksatan bir rolde olmuştur.
Sonuçta, 28 Ekim
2007 tarihli ve 26684 sayılı Resmi Gazete'de yayımlanan 2008 Yılı Programında
"Tarımsal Yapının Etkinleştirilmesi" ana başlığı altında ve "3.
Politika Öncelikleri ve Tedbirler" alt başlığında, "Birliklerin,
sürdürülebilir mali ve idari yapılara sahip olması yönünde düzenlemelerin
yapılması ve 4572 sayılı Kanun’da yeniden yapılandırma dönemiyle ilgili olarak
yer alan geçici maddelerin kaldırılması amacıyla 4572 sayılı Kanun’da değişiklik
yapan bir kanun çıkartılacaktır." tedbirine yer verilmiştir. Ancak bugüne
kadar bu yönde bir düzenleme ne yazık ki yapılmamıştır. 4572 sayılı Kanun on
iki yıldır yürürlükte olmasına, geçici süreli YYK işlevini bitirmesine,
TSKB'ler DFİF borçlulukları üzerinden yeni bir mali krizle karşı karşıya
kalmalarına, dolayısıyla yeni bir düzenleme gereksinimi yıllardır had safhaya
varmış olmasına karşın, Hükûmet kanadındaki hareketsizlik sürmektedir.
Araştırma önergemizin ana gerekçesi de buradan kaynaklanmaktadır. Bu çerçevede
4572'nin Geçici 1/D maddesinin de yürürlükten kaldırılması uygun olacaktır.
Birliklerin
sürdürülebilir mali yapıya kavuşturulması için ürün alım dönemlerindeki
finansman sorunları da mutlaka giderilmelidir. Bu bağlamda, 4572 sayılı Kanun’un
Geçici 1’inci maddesinin (E) fıkrasının üçüncü bendinde yazılı olan
"Kooperatif ve birliklere, (...) Devlet veya diğer kamu tüzel kişilerinden
herhangi bir mali destek sağlanamaz" anlayışının mutlaka değiştirilmesi
şarttır. Bu anlayış, TSKB'leri tedricen tasfiyeye sürükleyen bir anlayıştır ve
Anayasa'nın "Kooperatifçiliğin geliştirilmesi"ni düzenleyen 171’inci
maddesine esastan aykırıdır. Bu nedenle, Geçici 1/E'nin yürürlükten
kaldırılması gerekmektedir.
Bu nedenle TSKB'lerin Destekleme ve
Fiyat İstikrar Fonu'na olan kredi borçlarının ilk, anapara tutarlarının uzun
vadeli faizsiz bir ödeme planıyla yeniden yapılandırılması ve bunun dışında
kalan borçlarının, faizler ve ferîlerinin tamamının Hazinece üstlenilerek
tasfiye olunmasının sağlanması yerinde olacaktır. 
Bütün bu sorunlar ve yasal boşluklar
ile gecikmeler göz önüne alındığında, TSKB'lerin ürün alım sisteminin yukarıda
açıklanan sakıncaları giderecek şekilde yenilenmesinin tartışılması, 5488
sayılı Tarım Kanunu’nda öngörülen ama bir türlü uygulanamayan fark ödeme
sisteminin ayrıntılarının belirlenebilmesi, çiftçilerin bir destekleme
sisteminden neler beklediklerinin saptanabilmesi açısından bir Meclis araştırma
komisyonunun çalışmasına ihtiyaç olduğu düşünülmektedir.
3.- Muğla Milletvekili Nurettin Demir ve 24
milletvekilinin, İstanbul Arnavutköy Devlet Hastanesindeki hastaların ölüm
nedenlerinin ve sağlık çalışanlarının sorunlarının araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/962)
Türkiye Büyük
Millet Meclisi Başkanlığına
İstanbul ilindeki Arnavutköy Devlet
Hastanesinde 28/01/2012 ve 30/01/2012 tarihleri arasında otuz altı saat içinde
peş peşe ölen 5 hastanın ölüm nedenlerinin araştırılması ve bu kurumda sağlık
çalışanlarına mobbing yapıldığı iddialarının önlenmesi için gerekli tedbirlerin
ivedilikle alınması amacıyla, Anayasa'nın 98 ve İç Tüzük’ün 104 ve 105’inci
maddeleri uyarınca Meclis araştırması açılmasını saygılarımızla arz ederiz.
 1)
Nurettin Demir   (Muğla)
 2)
Özgür Özel   (Manisa)
 3)
Emre Köprülü   (Tekirdağ)
 4)
Mahmut Tanal   (İstanbul)
 5)
Kadir Gökmen Öğüt   (İstanbul)
 6)
Ali Demirçalı   (Adana)
 7)
Uğur Bayraktutan   (Artvin)
 8)
Ahmet İhsan Kalkavan   (Samsun)
 9)
Mustafa Serdar Soydan  (Çanakkale)
 10)
Binnaz Toprak  (İstanbul)
 11)
Ali Özgündüz   (İstanbul)
 12)
Ali Haydar Öner   (Isparta)
 13)
Bülent Tezcan   (Aydın)
14)
A. Haluk Koç   (Samsun)
 15)
Mevlüt Dudu   (Hatay)
 16)
İhsan Özkes  (İstanbul)
 17)
Celal Dinçer   (İstanbul)
 18)
Durdu Özbolat   (Kahramanmaraş)
 19)
Sakine Öz   (Manisa)
 20)
Haydar Akar   (Kocaeli)
 21)
Ramis Topal   (Amasya)
 22)
Selahattin Karaahmetoğlu  (Giresun)
 23)
Haluk Ahmet Gümüş   Balıkesir)
 24)
Mehmet S. Kesimoğlu   (Kırklareli)
 25)
Ali Serindağ   (Gaziantep)
Genel gerekçe:
İstanbul Arnavutköy Devlet Hastanesinde
gerekli şartları oluşturulmayan yoğun bakım ünitesine hasta kabul edildiği,
üçüncü basamakta tedavisi gereken hastaların sevk edilmediği, yaklaşık 40
metrekare alanı olan birime 6 yoğun bakım yatağı konduğu, enfeksiyon amili olan
hastaların alındığı izolasyon odasının olmadığı, yeterli temizlik personeli
olmadığı ve yeterli malzeme sağlanmadığından hastaların eks olduğu yani öldüğü
belirtilmiştir. Sayıştayın 2005-2008 yıllarında verdiği raporlara rağmen
gerekli düzenlemelerin zamanında yapılmadığı tespit edilmiştir.
a)  Sağlık Bakanlığı Tedavi Hizmetleri
Genel Müdürlüğü tarafından yayımlanan "yoğun bakım ünitelerinin
standartları" 2008/53 no.lu Genelge -25/07/2008 tarih ve 28223 sayı- ile
belirtilmiştir.
b)  20 Temmuz 2011 tarih ve 28000
sayılı Resmî Gazete’de yayımlanarak yürürlüğe giren Yataklı Sağlık Tesislerinde
Yoğun Bakım Hizmetlerinin Uygulama Usul ve Esasları Hakkında Tebliğ'in 5’inci
ve 6’ncı maddesine, Sağlık Bakanlığına bağlı kurumlarda uyulmadığı ve gerekli
metrekare alanların ve nitelikli personellerin bulunmadığı tespit edilmiştir.
Ayrıca, üçüncü basamak hastaların ikinci basamakta kabul edildiği görülmüştür.
c)  Sağlık Bakanlığı Tedavi Hizmetleri
Genel Müdürlüğü tarafından yayımlanan, yoğun bakım servislerine hasta
yatırılması hakkındaki 2011/26 sayılı Genelge 01/04/2011 tarih ve 14712 sayı
ile yayımlanmıştır. Bu maddede belirtilen, Sağlık Bakanlığı Tedavi Hizmetleri
Genel Müdürlüğü tarafından yayımlanan, yoğun bakım servislerine hasta yatırılması
hakkındaki 2011/26 sayılı Genelge’ye uyulmadığı kaydedilmiştir.
Sayıştayın 2005-2008 yıllarında verdiği
raporlara rağmen, gerekli düzenlemelerin zamanında yapılmadığı tespit
edilmiştir.
Ayrıca, hastanede diyaliz cihazları
olmasına rağmen cihazların kurulmadığı, hastane başhekiminin arkadaşı olan Özel
Arnavutköy Hastanesine hastaların yönlendirildiği, hastanede 5 kadın doğum
uzmanı olduğu dönemlerde bile doğumhanenin açılmadığı ve hastaların dışarıya
yönlendirildiği belirtilmiştir. Arnavutköy Devlet Hastanesinde doğum
yaptırılmadığı, sadece özel durumlarda hastaların "seksiyo"ya
alınarak doğum yaptırıldığı görülmüştür.
200 yataklı olarak planlanarak
açılmasına rağmen hâlen yaklaşık 90 yatak kapasitesi ile çalıştığı, hastanenin
diğer yatak katlarının açılmadığı, hastane başhekiminin hasta bakmadığı, sağlık
çalışanları üzerinde sürekli baskı kurduğu ve hakaret ettiği, gereksiz yere
savunmalar isteyerek sağlık çalışanlarına ceza verdiği, fiziki şiddete yönelen
eylemler yapıldığı iddia edilmektedir.
Bahsedilen hastanenin "borçluluk
katsayısı" belirtildiği gibi ise kurum çalışanlarına şu an dağıtılan döner
sermaye ödemesini gerçekleştirmesi mümkün olmadığından, bu durumda daha
sonradan çalışanlara geri ödemek üzere zimmet çıkartılabileceği belirtilmektedir.
“34 GA 1224” plakalı, kuruma hizmet
için kiralanan aracın hastanenin otoparkında olmadığı, her sabah başhekimi
evinden işe ve akşam işten eve götürdüğü de belirtilmektedir.
Adı geçen Arnavutköy Devlet Hastanesi ile Özel Arnavutköy Devlet
Hastanesi başhekimlerinin arkadaş olmaları nedeni ile doğum hastaları ve
diyaliz hastalarının buraya yönlendirilmesinin "tesadüf olmadığı" da
iddialar arasındadır. Arnavutköy Devlet Hastanesi Başhekimi Operatör Doktor
Yaşar Doğan'ın göreve geldiği tarih itibarıyla Özel Arnavutköy Hastanesinin
kadın doğum ve diyaliz hastalarındaki artış da merak konusudur.
Hastanenin giderinin-gelirinin oranı arasında büyük farklılık olduğu ve
90 yataklı bir hastaneye göre 2012 yılı ilk beş aylık hizmet alım rakamının 4
milyon 596 bin 10 TL 20 kuruş olduğu ifade edilmektedir. Buna karşılık
hizmetlerin kaliteli verilmediği ifade edilmektedir. Ayrıca, yapılan ihalelerin
kuruma edinimi sırasında uygunsuzluklar olduğu ifade edilmektedir.
Yukarıdaki bilgiler dâhilinde İstanbul Arnavutköy Devlet Hastanesiyle
ilgili olarak araştırma yapmak, sağlık çalışanlarının sıkıntısını çözmek ve
hastaların basit nedenlerden hayatını kaybetmelerini önlemek adına Meclis
araştırması açılması kaçınılmaz olmuştur.
BAŞKAN – Bilgilerinize sunulmuştur. 
Önergeler gündemdeki yerlerini alacak ve Meclis araştırması açılıp
açılmaması konusundaki görüşmeler sırası geldiğinde yapılacaktır.
Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
Okutuyorum: 
VI.- ÖNERİLER
A) Siyasî Parti Grubu Önerileri
1.- HDP Grubunun, Mardin Milletvekili Gülser Yıldırım
ve arkadaşları tarafından, Mardin ilinin Derik ve Kızıltepe ilçelerinde Dicle
EDAŞ tarafından Gıda, Tarım ve Hayvancılık Bakanlığı Çiftçi Kayıt Sistemi
kaydında tarımsal faaliyetlerini sulu olarak bildiren bölge çiftçilerine kuyu
aboneliği olmamasına rağmen kaçak/usulsüz elektrik kullanımı ile ilgili
düzenlenen elektrik borçlarının tüm boyutlarıyla araştırılması amacıyla
28/5/2014 tarihinde verilmiş olan Meclis araştırması önergesinin, Genel Kurulun
4 Haziran 2014 Çarşamba günkü birleşiminde sunuşlarda okunmasına ve
görüşmelerinin aynı tarihli birleşiminde yapılmasına ilişkin önerisi
04/06/2014
Türkiye Büyük Millet Meclisi Başkanlığına
Danışma Kurulunun 04/06/2014 Çarşamba günü (bugün) yaptığı toplantısında
siyasi parti grupları arasında oy birliği sağlanamadığından grubumuzun
aşağıdaki önerisinin İç Tüzük’ün 19’uncu maddesi gereğince Genel Kurulun
onayına sunulmasını saygılarımla arz ederim.
 İdris
Baluken
 Bingöl
 Grup
Başkan Vekili
Öneri:
28 Mayıs 2014 tarihinde Mardin Milletvekili Gülser Yıldırım ve
arkadaşları tarafından verilen (188 sıra no.lu), "Mardin ilinin Derik ve
Kızıltepe ilçelerinde Dicle EDAŞ şirketi tarafından Tarım Bakanlığı sistemine
kayıtlı Çiftçi Kayıt Sistemi kaydında tarımsal faaliyetlerini sulu olarak
bildiren bölge çiftçilerine kuyu aboneliği olmamasına rağmen kaçak/usulsüz
elektrik kullanımı ile ilgili düzenlenen elektrik borçlarının" tüm
boyutlarıyla araştırılması amacıyla, Türkiye Büyük Millet Meclisine verilmiş
olan Meclis araştırma önergesinin, Genel Kurulun bilgisine sunulmak üzere
bekleyen diğer önergelerin önüne alınarak, 04/06/2014 Çarşamba günlü
birleşiminde sunuşlarda okunması ve görüşmelerin aynı tarihli birleşiminde
yapılması önerilmiştir.
BAŞKAN – Halkların Demokratik Partisi
grup önerisi lehinde söz isteyen İbrahim Binici, Şanlıurfa Milletvekili.
Buyurun Sayın Binici. (HDP sıralarından
alkışlar)
İBRAHİM BİNİCİ (Şanlıurfa) – Sayın
Başkan, değerli milletvekilleri; grubumuzun vermiş olduğu araştırma önergesi
üzerine partim adına söz almış bulunmaktayım. Bu vesileyle hepinizi saygıyla
selamlıyorum.
Değerli milletvekilleri, bildiğiniz
üzere, Tarım Kanunu AKP Hükûmeti tarafından 2006 yılının Nisan ayında çıkarılmış
ve yürürlüğe girmiştir. Bu kanunun tarımsal desteklerle ilgili 21’inci
maddesinde “Tarımsal destekleme programlarının finansmanı, bütçe kaynaklarından
ve dış kaynaklardan sağlanır. Bütçeden ayrılacak kaynak, gayrisafi millî
hasılanın yüzde 1’inden az olamaz.” hükmü yer almaktadır. 
AKP bu yasayı çıkarmakla iyi etti, hoş
etti de ancak, kendi çıkardığı Tarım Kanunu’nun bu hükmünü de hiçbir zaman
uygulamadı, uygulatmadı. Kanunda apaçık yazılı olan “Verilecek destekler gayrisafi millî hasılanın yüzde 1’inden az olamaz.”
hükmüne rağmen AKP hükûmetleri döneminde çiftçilere verilen destekler yüzde 0,5
ile yüzde 0,6 bandında kalmış ve yukarı çıkmamıştır. Yani verilmesi gereken
desteklerin neredeyse yarısı ödenmemiş, çiftçilerimizin yasal hakları alenen
gasbedilmiştir. Aslında bu durum AKP’nin konumlandığı siyasal, sosyal ve
ekonomik sistemin bir sonucudur. Öyle ya, kılavuzu özel sektör, mabetleri
sermaye olanların, alın teri dökerek nafakasının peşindeyken can veren işçiler,
yatağa aç giren çiftçiler, siftahsız kepenk kapatan esnaflar, milyonlarca
yoksul emekçiler neden umurlarında olsun ki? 
Değerli milletvekilleri, biliyorum,
şimdi AKP sözcülerinden birisi kürsüye gelecek, çiftçiye verilen destekleri
bizlere bir anlatacak, bir anlatacak, belki de verdiklerini iddia ettikleri
rakamlarla çiftçileri borçlu bile çıkaracaktır. Ama hiç zahmet etmeyin,
çiftçilerimize verdiğiniz destekleri bizzat Tarım Bakanının ifadelerinden
yapacağım alıntılarla ben sizlere aktarayım. 
Bakınız değerli arkadaşlar, geçtiğimiz
bütçe konuşmasında Sayın Bakan neler demiş: “Kırsal kalkınma desteklerine 291
milyon, tarım sigortaları desteklerine 263 milyon, sertifikalı tohum, fide ve
benzeri desteklere 219 milyon, telafi edici ödemeler kapsamında ise 98 milyon
TL ödenmiştir. 2012 yılında çiftçilerimize nakit olarak verdiğimiz tarımsal
destek miktarı toplamda 7 milyar 600 milyon lira olmuştur. Biraz önce de arz
ettiğim destekler, nakdî ve hibe olarak üreticilere ödenen desteklerdir. Ancak,
bunun dışında tarım sektörüne yönelik önemli kaynaklar aktarılmaktadır.”
diyerek konuşmasına devam eden Sayın Bakan, aslında bu cümlede bile kendisini
ele veriyor. Neyse, biz Bakanın konuşmasıyla devam edelim: “Örneğin, Toprak
Mahsulleri Ofisinin ürün alımlarındaki ödemeleri 1,5 milyar, tarımsal
kredilerin faiz sübvansiyonu 1 milyar 296 milyon, tarımsal ürün ihracat
desteğine 391 milyon, balıkçı gemilerine mazot desteği 156 milyon -bu kısma
lütfen dikkat edin- üretimde verimliliği artırmaya dönük destekler ve altyapı
hizmetleri kapsamında yer alan arazi toplulaştırma ve tarla içi geliştirme
hizmetleri için 331 milyon ve tarımsal sulama yatırımlarına 3 milyar 700 milyon
kaynak sağlanmıştır.” diyor Sayın Bakan. Ve 2012 yılına dair verdiği bu
rakamları toplayan Sayın Bakan 15 milyar liraya ulaştığını aktarıyor. Sonra da,
bu rakamın gayrisafi yurt içi hasılanın yüzde 1,06’sı olduğunu söyleyerek
yasaya atıfta bulunuyor.
Sayın Bakanın aklımızla alay edercesine
yaptığı bu hesaptaki ayrıntılar, inanıyorum ki dikkatli gözlerden kaçmamıştır.
Sayın Bakan tarımcı olması hasebiyle, herhâlde elmalar ile armutları
toplamıştır. Bakan, çiftçinin Ofise sattığı malın bedelini, faiz indirimlerini,
arazi toplulaştırma, kadastro hizmetlerini, DSİ’nin yaptığı altyapı yatırım
harcamalarını da desteklerin içinde saymıştır. Ayrıca, büyük şirketlere
çiftçinin üzerinden doğrudan transfer ettiği miktarları da bu toplama dâhil
etmiştir. Örneğin, sigorta şirketlerine, tarımsal ürün ihraç eden şirketlere,
sertifikalı tohum üreten şirketlere yapılan ödemeleri de çiftçilere verilmiş
destek olarak sunmuştur. İşte tüm bu kalemleri genel toplamdan çıkardığınızda,
iddia edilen destekleme miktarının 7 milyarın altına indiğini sizler de
göreceksiniz. Ayrıca, çiftçilere kullandırılan dünyanın en pahalı mazotu ve
gübresi üzerinden alınan vergiler hesaba katıldığında ise verilmiş gibi görünen
desteklerin sıfırlandığını, hatta çiftçinin devletten alacaklı duruma geçtiğini
de hesap edebilirsiniz.
Değerli milletvekilleri, yasaya rağmen
eli titreye titreye çiftçilerimize verdiği destekleri nasıl olur da sermaye
sahiplerine transfer ederim diye dertlenen AKP Hükûmeti, yeni icadını da
uygulamaya koydu. Bildiğiniz üzere, Bakanlar Kurulu geçtiğimiz mart ayının
4’ünde bir karara imza attı. Mart ayının 9’unda Resmî Gazete’de yayınlanarak
yürürlüğe giren karar gereğince, 2014 yılında tarımsal sulamaya ilişkin
elektrik borcu bulunan çiftçilere bu borçları ödeninceye kadar destekleme
ödemesi yapılmayacak. Karara göre, elektrik dağıtım şirketleri kendi abone
kayıtlarıyla Çiftçi Kayıt Sistemi’nin kayıtlarını eşleştirerek alacaklı olduğu
tutarı bankaya iletecek, banka da bu tutarları bloke edecek ve ödemeyecektir.
Yani, daha anlaşılır bir ifadeyle izah edecek olursak, AKP Hükûmeti elektrik
dağıtım şirketlerine tahsilatçılık yapacaktır. Burada AKP’nin yetkililerine
sormak istiyorum: Yok pahasına peşkeş çektiğiniz dağıtım şirketlerine başka
hangi sözleri verdiniz? Mesela, gerekirse polis veya jandarma gücüyle tahsilat
yapılacağına dair bu şirketlere söz verilmiş midir acaba? Ya da dağıtım
şirketlerine “İstediğin saatte istediğin kadar kesinti yapabilirsin. Bu
kesintilerle özellikle Kürtleri terbiye edebilirsin.” denmiş midir acaba? 
Bakınız değerli arkadaşlar, dağıtım
şirketlerinin gönderdiği fahiş faturalar bir yana, su kuyusu bulunmayan veya
elektrik aboneliği olmayanlara da binlerce liralık fatura gönderildiğine dair
çok yoğun şikâyetler almaktayız. Deli Dumrul misali her karış toprağa fatura
gönderen şirketler hızını alamamış ve Mardin’in Fesliğen köyündeki mezarlığa
bile fatura kesilmiştir. 
Ben buradan Hükûmeti ve sayın bakanlarını
uyarmak istiyorum. Eğer bu politikalarda ısrarcı olmaya devam ederseniz,
tarımdan koparacağınız insanlarla yeni Somalar yaratırsınız, sayıları bugün
itibarıyla 1,5 milyona dayanmış olan mevsimlik tarım işçilerini çığ gibi
büyütürsünüz, kule inşaatlarının tepelerinde, çöken iskelelerde daha çok kurban
verirsiniz, sermaye ilahlarına kurban ettiğimiz 3 cana her gün yeni canlar
eklersiniz. Başta iş kapılarında bekleyen işsizler ordusuna, sonra da sizden
cesaret alanların kurdukları ölüm işletmelerine tabut yetiştiremezsiniz diyorum
ve saygılarımı sunuyorum. (HDP sıralarından alkışlar) 
BAŞKAN –
Teşekkür ediyorum. 
Halkların
Demokratik Partisi grup önerisi aleyhinde söz isteyen Ramazan Can, Kırıkkale
Milletvekili. (AK PARTİ sıralarından alkışlar) 
Buyurun Sayın
Can. 
RAMAZAN CAN
(Kırıkkale) – Sayın Başkan, değerli milletvekilleri; HDP grup önerisi aleyhinde
söz almış bulunuyorum. Bu vesileyle de Genel Kurulu saygıyla selamlıyorum. 
HDP grup
önerisi, Mardin ilinin Derik ve Kızıltepe ilçelerinde, Dicle EDAŞ şirketi
tarafından Tarım Bakanlığı sistemi yani ÇKS’ye kayıtlı, tarımsal faaliyetini
sulu olarak bildiren bölge çiftçilerine, herhangi bir kuyu aboneliği olmamasına
rağmen kaçak, usulsüz elektrik kullanımıyla ilgili düzenlenen borçların
araştırılması ve çiftçilerin mağduriyetinin giderilmesi noktasında bir öneri. 
Şimdi, eğer
gerçekten abone değilse… Bu Bakanlar Kurulu kararının uygulaması noktasındaki
tebliğe göre “abonelik” kavramı belirlenmiştir. “Abonelik” kavramını burada,
madde 3’te -aynen okuyorum- “Tarımsal sulamada elektrik kullanan, şirketle
abonelik sözleşmesi olan çiftçi veya tüzel kişilik” olarak değerlendirmektedir.
Bu noktada, grup önerisinin verilmesinden dolayı da HDP’ye teşekkür ediyorum.
Gerçekten, burada, abone olmadığı hâlde
yani şirketle bir elektrik tüketim sözleşmesi imzalamadığı hâlde -Bakanlar
Kurulu tebliğinde de “abonelik” kavramı belirlendiğine göre- elektrik borcu
olan kişiye “Şirkete bu borcu kapat, sonra gel destekleme primini al.” demek
doğru değil bu tebliğe göre. Bu önergede belirtilen maddi gerçek doğruysa,
burada hukuki bir sıkıntı var. Bakanlar Kurulunun çıkarmış olduğu tebliğdeki
“abonelik” kavramına uymadığından dolayı burada çiftçilere böyle bir yaptırım
getirilemez. Fakat bir kuyu vurulurken abone olmak gerekiyor Tarım Bakanlığı
anlamında, DSİ anlamında. Eğer burada bir abonelik yok ise, diğer taraftan
elektrik tüketimi var, bir abonelik sözleşmesi yapılmadı ise, burada kullanılan
elektrik de kaçak ise, kaçak tüketim var ise bununla ilgili yaptırım Türk Ceza
Kanunu’nda belirlenmiştir. Burada bir cürüm vardır, bu cürüm takip edilmelidir.
Bu ayrı meyanda değerlendirilmeli ama grup önerisinde, gerçekten abone olmadığı
hâlde bu tebliğnameye göre “Git borcunu öde kardeşim, gel ondan sonra
desteklemeni al.” demek doğru değildir hukuken. Fakat şu da doğru değildir:
“Elektriği kullan, bedelini ödeme.” Herkes tükettiği enerjinin bedelini ödemek
zorundadır. 
Burada tebliğnamenin çıkarılmasındaki
maksat ise elektrik abonesi olması anlamında bir zorlama, diğer taraftan, abone
olduğu hâlde elektrik borcunu ödemiyorsa bunu devam ettirmemesi açısından da
bir yaptırım getiriyor. 
Bu yaptırım nedir? ÇKS kapsamında bir
sözleşmesi varsa, kayıtlı sistemde gözüküyorsa, aynı zamanda elektrik
şirketiyle de sözleşmesi varsa, diyoruz ki buna “Kardeşim, git elektrik borcunu
kapat, gel desteklemeni al.” Burada hukuken bir sıkıntı yok ama tebliğnamede
“abonelik” kavramı geliştirildiğinden dolayı bu tebliğnamenin uygulanmasında
bir problem varsa ben bu konuyu ilgili bakanlarıma takdim edeceğim.
Sayın Başkan, değerli milletvekilleri;
burada, gerçekten, grup önerisinde de değinildiği üzere, 2014 tarih 6052 sayılı
Bakanlar Kurulu kararının uygulandığı, bu nedenle mağduriyetlerin yaşandığı
ifade edilmekte. 
Her şeyden önce, ilgili Bakanlar Kurulu
kararına göre… Yani (2014/9) sayılı Tarımsal Sulamaya İlişkin Elektrik Borcu
Bulunan Çiftçilere Bu Borçları Ödenene Kadar 2014 Yılında Tarımsal Destekleme
Ödemesi Yapılmayacağına Dair Bakanlar Kurulu Kararı Uygulama Tebliği
çıkarılmıştır. Demin de arz ettiğim üzere, 28936 sayılı Resmî Gazete’de
yayımlanarak yürürlüğe giren bu tebliğe göre –amaç, madde 1- sulamada
kullandığı elektrik borcunu ödemeyen çiftçilere bu borcu kapatıncaya dek
destekleme ödemesi yapılmayacaktır. Bu bir yaptırımdır.
Dayanağını nereden almaktadır bu
yaptırım? Dayanağını ise bu yaptırım 4/3/2014 tarih 2014/6052 sayılı Bakanlar
Kurulu Kararı’ndan almaktadır. Yani, bu tebliğin hukuki bir dayanağı vardır, bu
dayanak da Bakanlar Kurulu kararıdır. Çiftçilere destekleme ödemesinin
yapılmayacağına dair hukuki dayanak -demin de söylediğim üzere- abonelik
sözleşmesinden kaynaklanan bir sıkıntıysa bu sıkıntının da giderilmesi gerekir;
bu noktada grup önerisine de katıldığımı söylüyorum. 
Yine, tebliğin 3’üncü maddesine göre,
ilgili çiftçinin abone olması lazım, ancak çiftçi ve tüzel kişi olarak
tanımlanan bu abonenin aynı zamanda EDAŞ şirketiyle de bir sözleşme yapması
gerekiyor, bu sözleşmeyi yaptıysa bu tebliğnameyle muhatap olacaktır. Ancak, bu
sözleşmeyi yapmamış, kuyudan su çekiyor, kuyunun da ruhsatı yok, burada bir
kaçak elektrik var, kaçak kuyu var; bununla ilgili yaptırım ise -demin de
söylediğim üzere- bir cürüm vardır, bu cürmün de Ceza Kanunu anlamında
yaptırımı vardır. Bizim buradaki, bu tebliğnamedeki maksadımız, kuyular için
aboneliği olmayanları elektrik şirketiyle ilgili sözleşmeye zorlamak. 
Şimdi, burada elektrik tüketimiyle
ilgili bazı bilgiler vereceğim, ki sebep, bu tebliğname niye çıkarılmış, ona da
değinmek istiyorum. Dicle Elektrik AŞ 2012 yılında 242 milyar kilovatsaat
elektrik üretmiş ve bunu o bölge tüketmiş. 
OKTAY VURAL (İzmir) – Özel şirket mi
bu?
RAMAZAN CAN (Devamla) – Evet.
Abone başına böldüğümüzde kişi başı
elektrik tüketimi 1.237 kilovatsaat, Türkiye ortalaması ise kişi başı 468
kilovatsaat, neredeyse 3 katı bir tüketim var. 
Yine, değerli arkadaşlar, burada
elektrik kullanımıyla ilgili örnekler vermeye devam edeceğim. Yine çarpıcı bir
örnek var: Bu bölgede 297 kilovatsaat kişi başı tahakkuk var. Tüketim,
meskenlerde bile -sulu değil- Türkiye ortalaması 131 kilovatsaatken bölgede 418
kilovatsaat yani 3 katı. Türkiye ortalaması mesken abonesi başına 43 TL tüketim
varken Dicle bölgesinde bu oran 138 TL. Bu tablo her şeyi ortaya koymakta. 
Diğer yandan tahsilatlarla ilgili örnek
vermek istiyorum: Türkiye ortalaması kişi başı 43 TL elektrik tahakkuk ederken
42 TL tahsilat yapılıyor, Dicle bölgesinde ise bu rakam 15 TL. Bu bölgede,
meskenlerde tüketilen elektriğin ancak yüzde 10’u tahsil edilmektedir.
Arkadaşlar, yani, ne özel şirket ne devlet, hiç kimse bu işin altından kalkamaz.
Netice itibarıyla, elektrik kullanılıyorsa bunun bedeli ödenmelidir. Bunun
bedeli diğer vatandaşlardan da çıkartılmamalıdır.
Yine, burada bir
örnek vermek istiyorum: Dicle bünyesinde toplam 26.200 tarımsal sulama abonesi
mevcut. Bu abonelerin 23.819 kadarı, yani yüzde 91’i Dicleye borçlu. Toplam
alacak miktarı 1,37 milyar TL, dikkatinizi çekiyorum, gecikme bedeli hariç.
Devir sonrasında tarımsal sulama abonelerinden yapılan tahsilat 28,3 milyon TL,
yani yüzde 2 seviyesinde. Dolayısıyla da burada kaçak yoğun bir şekilde
uygulanmakta. Artık meşru bir yol olmuştur, bunu da engellememiz gerektiğine
inanıyorum.
Diğer bir konu
da elektrik kesintileriyle ilgili. Elektrik kesintilerinin niye olduğu
noktasında ise, burada şöyle örnekler vermek istiyorum arkadaşlar: Bir bölgede
normal ölçekte abone sayısı belirleniyor ve oraya abone sayısına göre trafo
konuyor. Fakat, kaçak olduğu için, bedel ödenmediği için, abone sayısının 3-4
misli orada bir harcama, bir tüketim oluyor. Dolayısıyla, orada trafonun o
enerjiyi kaldırması mümkün olmuyor ve patlıyor, arızalar meydana geliyor.
Özellikle, TEİAŞ’ın verilerine göre, Hakkâri bölgesinde yüzde 70 oranında kayıp
ve kaçak var. Kesinti oranına baktığımızda da Hakkâri 1’inci sırada gelmekte.
Bunun nedeni: Kaçak elektrikle 4 bin kilovatlık bir elektrik tüketimi olduğu
zaman trafolar patlıyor, hatlar çekmiyor, bundan dolayı da sık sık elektrik
kesintileri yaşanıyor. Bunları aşabilmenin yolu özelleştirmeden geçer.
Özelleştirme yapıldığı zaman bunlar daha dikkatli yapılacak ve şirket yatırım
yapacak ama bedelini de tahsil etmeye devam edecek.
Netice
itibarıyla, elektrik tüketiliyorsa bu bir bedeldir, bu bedelin karşılığı
ödenmelidir, aksi takdirde başka sıkıntılara neden olur.
Yine, özellikle,
abonelik sözleşmesi olmadığı hâlde Bakanlar Kurulu tebliğnamesi uygulanıyorsa
-grup önerisine aynen katılıyorum- bu doğru değildir, bunun farklı yaptırımları
olmalıdır diye düşünüyor, Genel Kurulu saygıyla selamlıyorum. (AK PARTİ
sıralarından alkışlar) 
İDRİS BALUKEN (Bingöl) – Sayın Başkan…
BAŞKAN – Teşekkür ediyorum. 
Buyurun.
İDRİS BALUKEN (Bingöl) – Sayın Başkan,
sayın hatip konuşması sırasında, abonesi olmayanların elektrik bedellerini
ödememesini istediğimizi ve bunun bedelini elektrik bedelini ödeyenlerin
karşılamasını istediğimizi dile getirdi, grubumuza sataşmada bulundu. 
BAŞKAN – Buyurun, iki dakika söz
veriyorum sataşma nedeniyle. 
İDRİS BALUKEN (Bingöl) – Altan Bey
grubumuz adına cevap verecek. 
VII.- SATAŞMALARA İLİŞKİN KONUŞMALAR
1.- Diyarbakır Milletvekili Altan Tan'ın, Kırıkkale
Milletvekili Ramazan Can’ın HDP grup önerisi üzerinde yaptığı konuşması
sırasında HDP Grubuna sataşması nedeniyle konuşması 
ALTAN TAN (Diyarbakır) – Sayın Başkan,
sayın milletvekilleri; defalarca bu elektrik mevzusunu konuştuk. Özet ne?
Özetin özeti, iki dakikada ne söyleyebilirsem o kadarını söyleyeceğim.
“Elektrik kullanıyorlar, parasını versinler.” Çok haklı bir laf değil mi? Biraz
evvel de sayın hatip böyle söyledi. Kardeşim, hangi elektrik, kim kullanıyor,
ne kadar kullanıyor, niye kullanıyor? Mardin Ovası’nda 3 binin üzerinde kaçak
kuyu var, 3 binin üzerinde. Niye kaçak? “Yer altı suları bitecek.” diye devlet
izin vermiyor, haklı olarak da vermiyor. Çünkü pipet gibi, batırıyorsunuz, 35
metreden çıkan su, şu anda, Midyat kalkerine geldi, 400 metre, 500 metre... Bir
kuyunun maliyeti 120 milyar. Burada inşaat mühendisleri, ziraat mühendisleri
var, hesap yapın; 120 milyar. Senede de bu adam 100 dönüm için -1 kuyu 100
dönümlük pamuk tarlasını sulayabiliyor- 50 milyar elektrik parası verecek.
Alın, tarla sizin olsun, sen ek. 
Sulama kanalları: On iki senedir Urfa
Barajı’nda su tutulmuş, Mardin Ovası’nda su yok, daha Derik yol ayrımını
geçmemiş ana kanal, sen kanalların yüzde 15’ini, suyun yüzde 85’ini
bitirmişsin, toplamışsın. Niye kanalımı bağlamıyorsun? Kaçaksa bu kuyular niye
göz yumuyorsun? Kaçak kuyuya niye elektrik bağlıyorsun? Aynen Osmanlıdaki
mültezimler gibi oldu bu. Mültezim ne? Vergi toplamayı ihaleye çıkarıyordu,
sadrazama da 20 bin akçe rüşvet veriyordu, 100 bin akçe de taahhüt ediyordu,
120 bin akçe köylünün canına düşüyordu. Bu mültezimlik sistemiyle bir yere
gidemezsiniz. Yapın kanalları, sulama kanallarını bitirin, vatandaşın suyunu
verin, vatandaş da kurtulsun siz de kurtulun. Buna bir çözüm bulun, yoksa bütün
traktörler gelip vilayetlerin önüne konulacak, arazi tapuları da size
verilecek; ee, alın, kurtulun.
Saygılar
sunarım. (HDP sıralarından alkışlar) 
BAŞKAN -
Teşekkür ediyorum.
VI.- ÖNERİLER (Devam)
A) Siyasî Parti Grubu Önerileri (Devam)
1.- HDP Grubunun, Mardin Milletvekili Gülser Yıldırım ve
arkadaşları tarafından, Mardin ilinin Derik ve Kızıltepe ilçelerinde Dicle EDAŞ
tarafından Gıda, Tarım ve Hayvancılık Bakanlığı Çiftçi Kayıt Sistemi kaydında
tarımsal faaliyetlerini sulu olarak bildiren bölge çiftçilerine kuyu aboneliği
olmamasına rağmen kaçak/usulsüz elektrik kullanımı ile ilgili düzenlenen
elektrik borçlarının tüm boyutlarıyla araştırılması amacıyla 28/5/2014
tarihinde verilmiş olan Meclis araştırması önergesinin, Genel Kurulun 4 Haziran
2014 Çarşamba günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN - Halkların
Demokratik Partisi grup önerisi lehinde söz isteyen Hasan Akgöl, Hatay
Milletvekili.
Buyurun Sayın
Akgöl.
HASAN AKGÖL
(Hatay) – Sayın Başkan, değerli milletvekilleri; çiftçilerimizi doğrudan
ilgilendiren bir konunun Meclis gündemine grup önerileriyle getirilmiş olması
vesilesiyle, araştırma önergesi üzerinde grubum adına söz almış bulunuyorum. Bu
vesileyle yüce heyetinizi saygıyla selamlıyorum.
Aslında, ben
konuşmama farklı başlayacaktım ama iktidar partisine ait deminki hatip
arkadaşım bizim söylediğimizi teyit etti, kendisine buradan çok teşekkür
ediyorum. Bizim hep savunduğumuz buydu zaten. Biz ”Bu Hükûmet çiftçiye karşı.”
diyorduk, “Bu Hükûmet çiftçinin karşısında.” diyorduk, “Bu Hükûmet çiftçinin
batması için elinden geleni yapıyor.” diyorduk, hatip arkadaşım da onu söyledi,
dedi ki: “Elektrik parasını ödeyeceksin kardeşim, bunun çaresi yok; kaçak kuyu
vurmayacaksın kardeşim, bunun çaresi yok; yaktıysan bunu ödemek zorundasın.”
Hatip arkadaşım Hükûmetin düşüncelerini bize aktardı, biz de bunu savunuyoruz
zaten. Çiftçi “Elektrik parasını ödemeyeceğim.” demiyor ki, “Bana ödeyeceğim
miktarda fatura çıkart.” diyor.
Bundan on yıl
önce mazotun beşte 1’i kadardı elektrik fiyatı, sizin iktidarınızdan önce mazot
maliyetinin beşte 1’i kadardı. O zaman çiftçi ödüyordu, bir sorun yoktu. Niye
sorun sizinle başladı? Çünkü, siz çiftçiyi gözden çıkarttınız, elektrik
parasını mazotun üstüne çıkarttınız, bunun için ödeyemiyor çiftçi. Peki,
çiftçinin kullandığı elektrikteki artışla üründeki artış paralel mi, onu da bir
kontrol edin.
Demin, HDP
Grubundaki hatip arkadaşım çok doğru söyledi. Siz, kuyu ruhsatı olayını
getiriyorsunuz. Ee, adama baraj mı yaptın, adama kanalet mi yaptın ki kuyulara
yasak koyuyorsun? 
VAHAP SEÇER (Mersin) – Baraj yaptılar,
kanallarını yapmadılar.
HASAN AKGÖL (Devamla) - Adama bir
alternatif sun, adama de ki: “Alternatifin budur senin.” Adama de ki: “Bak, ben
sana suyu getirdim, bundan sonra kuyu vurmana gerek yok.” Adam da kuyuyu
vurmasın, barajdan suyunu çeksin. Adam, 300, 400 metreden su çekip sulama
maliyetinin barajdan sulayanın 5 katı, 10 katı olmasına çok mu meraklı; 100
milyar, 150 milyar kuyusuna, elektriğine, trafosuna para verip kendisiyle eş
değerdeki çiftçinin kat kat üstünde maliyetle üretim yapmaya çok mu meraklı?
Sen adama önce alternatif sun, ondan sonra, adam gelsin, senin enerji borcunu
ödemiyorsa kes elektriğini. Adam gelsin, senin barajından su çekmiyorsa kes
desteklemesinden. Hatip arkadaşım şunu unutuyor herhâlde: Bu memlekette çiftçi
zaten ürettiği üründen şikâyetçi, üretim girdileri çok pahalı, sattığı ürünün
fiyatı çok ucuz, bunu biliyor. Peki, sen, bu arkadaşımın, çiftçi kardeşimin
gözünü açıp tek dayanağı olan o desteklemeyi beklediğini bilmiyor musun? 
VAHAP SEÇER (Mersin) – 1,5 milyon
hektar tarla su bekliyor. On yıl önce…
HASAN AKGÖL (Devamla) - Alacağı o
desteklemeyle ayakta kalmaya çalışacağını bilmiyor musun? Ama, sen, enerji
borcundan dolayı o desteklemeyi de kesip “Git, ne hâlin varsa gör.” diyorsun.
Çiftçiye bu zulmü yapmaya hakkın yok arkadaşım, sonra kursağınızda durur. Oy
aldığınız kesimin büyük bir oranı çiftçi. Peki, sen bunların hakkını nasıl
ödeyeceksin, bunların yüzüne nasıl bakacaksın? Bir de çıkmış diyorsun ki:
“Yaktığın elektriği ödeyeceksin. Abonelik şartlarını yerine getireceksin.”
Abonelik şartlarının ne olduğunu biliyor musun sen? Önce, ona bir bak. Bugün,
Hatay’da, özelleştirdiniz, verdiniz, Enerjisa’ya verdiniz. Adam işini bitirmiş,
kabule çıkartacak adam bulamıyor, teknik eleman bulamıyor orada. Adamın pamuğu
yanmış, tarlası yanmış, bir tane eleman bulamıyor. Özelleştirme yaparken
bunları düşünmediniz mi? Bu sistemin nasıl yürüyeceğinin farkında değil
miydiniz? Önce altyapı oluşturulup özelleştirilir. Siz önce bunları
yapın, ondan sonra elektriğini ödemeyen çiftçinin elektriğini kesmekle uğraşın,
desteklemenin kesilmesiyle uğraşın arkadaşlar. Siz önce paralelini verin, adama
bir alternatif sunun kardeşim, ondan sonra… Bu çiftçi “Borcumu ödemeyeyim.” demiyor,
“Ben borcumu ödemeye razıyım.” diyor. Bu çiftçi namusludur, haktan yanadır ama
diyor ki “Nasıl geminin mazotunu, uçağın mazotunu indirimli fiyatla veriyorsan,
benim de kullandığım enerjiyi, benim de kullandığım mazotu ödeyebileceğim şekle
getir, gel benden hakkını iste.” Almadan vermek Allah’a mahsustur, bunu en iyi
bilmesi gereken de sizlersiniz. 
Ha, başka bir konu daha var. Destekleme
dağıtıyorsunuz. Hangi banka aracılığıyla dağıtıyorsunuz? Devletin resmî bankası
Ziraat Bankası aracılığıyla dağıtıyorsunuz. 
Demin Manisa Milletvekili Sakine
arkadaşım bana hatırlattı, sen, devletin bankası, devletin ödediği
desteklemeden komisyon kesiyorsun. Ee, bunu yüzde 2 eksik ver, niye komisyon
kesiyorsun? Lütfen… 
ALİ UZUNIRMAK (Aydın) – İlk üç aylık
kârı 930 milyon lira!
HASAN AKGÖL (Devamla) – Bine bine,
zaten, bir tek çiftçi mi kaldı sırtına binebileceğiniz? Elektriğin, mazotun,
gübrenin, ilacın fahiş fiyatlarla satılıyor olduğu bir memlekette, girdilerin
bu kadar yüksek olduğu bir memlekette, sen elektrik parasından dolayı bir de
adamın elektriğini keseceksin. 
Sen ne diyorsun çiftçiye o zaman
kardeşim, ne diyorsun? Diyorsun ki “Çiftçilik yapma, sat tarlanı, sapanını sat
kardeşim, senin çiftçilik yapmaya hakkın yok. Ben saman ithal etmeye alıştım
zaten.”
Bakanlar Kurulu yok burada, sayın
bakanlarım çok iyi bilir, saman ithalatı için Bakanlar Kurulundan karar
çıkarttıklarını çok iyi bilir. Diyor ki: “Sen üretme samanı, sen üretme
buğdayı. Senin bunlarla işin yok, ben bunları ithal ederim. Gel, ben sana 3 kuruş
maaş veririm.” Bu mantığın değişmesi gerekir arkadaşlar. 
Ne diyoruz? Önceden olduğu gibi
enerjide KDV’yi kaldırın veya KDV’yi yüzde 8’e çekin, çiftçi borcunu
ödeyebilsin, ama yok. Zaten bu sene kurak geçti, kurak bir sene, mahsuller
bitti, mahsul gelmedi. Bölgemde, 600 kilo veren dönümler 150-200 kilo veriyor.
E, bunun üstüne bir de sen elektriği keser isen çiftçi bu mevsimde neyle
pamuğunu, mısırını sulayacak? “Üretme.” diyorsun. Neyle ektiği tohumu yeşertip
ürün alacak? Sen “Alma!” diyorsun. Kuyuyla sulama yapan, sulu tarım yapan
çiftçiye diyorsun ki “Allahutaala bu sene kuraklık verdi, bir kuraklık da benim
Hükûmetten, bir kuraklık da benden.” Diyorsun ki: “Ben de elektriğini keserim,
kuyunu keserim, ben de seni sulandırmam.” Dolayısıyla, kurak geçen bir sezonun
arkasında Hükûmet de bunu katmerlice katmerlice artırarak çiftçinin evine ekmek
götürmemesini sağlıyor. 
Arkadaşlar, aklımızı başımıza
toplayalım. Bu yasayı çıkaran sizlersiniz, bizleriz; hitap ettiğimiz köylü
vatandaşlarımız. Biz eğer bu koltuklarda oturuyor isek onların oylarıyla
oturuyoruz, onların yüzü hürmetine oturuyoruz. Şu maaşları alıyorsak onların
yüzü hürmetine, onların verdiği vergilerle bu maaşları alıyoruz. Biz, bakmakla
yükümlü olduğumuz, sorumlu olduğumuz çiftçinin, köylünün hakkını korumayacaksak
bu koltuklar hepimize haram olsun. Bu koltuğun hakkını vermek lazım. Burada
oturup da bana, grup başkan vekillerinin, genel başkanın verdiği kâğıt
doğrultusunda, çıkıp birkaç kelime söylemek hak değil. Çıkacaksın, bölgene
hangi yüzle gideceksin, kendi bölgenin çiftçisine hangi yüzle bakacaksın? “Ben,
elektrik borcundan dolayı desteklemenin kesilmesine ‘okey’ verdim.” mi
diyeceksin? Hangi yüzle bakacaksın bölgene? Sen, kendi bankandan, devlet
bankasından komisyon kestiriyorsun. Bunu kendi çiftçine nasıl anlatacaksın? 
Lütfen, arkadaşlar, biz oralardan
geldik. Buradaki klimalı odalarda oturarak Mecliste el kaldırıp el indirmek
kolay. Bir pamuk tarlasında, bir mısır tarlasında nasıl çalışıldığını, nasıl
üretim yapıldığını gidin orada görün. Bir çocuktan farkı yok; bir ürünün
yetişmesi için bir çiftçi çocuğuna göstermediği özeni ürününe gösterir,
çocuğunu doktora götürmez, ürününe ilaç alır ve siz bu emeğin karşılığını hiçe
sayıyorsunuz. Yok efendim “Kanun.” Kanunu kim çıkarıyor? Sizler çıkarıyorsunuz,
bizler çıkarıyoruz. Yasayı kimler koyuyor? Bizler koyuyoruz. Ee, kusura
bakmayın yani, kusura bakmayın, hem burada oturacaksınız çiftçinin alın
terinden faydalanacaksınız hem burada oturacaksınız çiftçinin boğazındaki,
kursağındaki ekmeği almaya çalışacaksınız. 
Onun için arkadaşlar, son olarak şunu
söylüyorum tekrar tekrar: Çiftçinin ürettiği ürünün üretim maliyetlerinin
düşürülmesi ve çiftçinin ürettiği ürünün değerinin verilmesi gerekir.
(Mikrofon otomatik cihaz tarafından
kapatıldı)
HASAN AKGÖL (Devamla) – Çiftçi ayakta
kalırsa piyasa ayakta kalır. Bunun başka türlü çözümü yoktur. 
Hepinize teşekkür ediyor, saygılar
sunuyorum. (CHP sıralarından alkışlar) 
BAŞKAN – Teşekkür ediyorum. 
Halkların Demokratik Partisi grup
önerisi aleyhinde söz isteyen Ebu Bekir Gizligider, Nevşehir Milletvekili. (AK
PARTİ sıralarından alkışlar)
EBU BEKİR GİZLİGİDER (Nevşehir) – Sayın
Başkan, saygıdeğer milletvekilleri; hepinizi saygıyla selamlıyorum. 
Elimizde, Sayın Gülser Yıldırım
tarafından verilmiş, Mardin ilinin Kızıltepe ilçesinde Dicle EDAŞ şirketi
tarafından, Tarım Bakanlığı sistemine kayıtlı, ÇKS kaydında tarımsal
faaliyetini sulu olarak bildiren bölge çiftçilerine herhangi bir kuyu aboneliği
olmamasına rağmen kaçak, usulsüz elektrik kullanımıyla ilgili düzenlenen
borçların araştırılması ve çiftçilerimizin bu mağduriyetinin giderilmesiyle
ilgili tedbir alınması amacıyla Anayasa’nın ve İç Tüzük’ün ilgili maddeleri
gereğince bir Meclis araştırması açılması önergesi var.
Öncelikle şunu söylemek isterim ki bu
önergeyi şu yönüyle yadırgadım: Sadece Dicle bölgesiyle ilgili verilmiş bir
önerge. AK PARTİ bütün Türkiye’nin partisi ve ben de Orta Anadolu’nun
ortasından gelen ve geçmişte, avukatlık mesleğimiz sebebiyle MEDAŞ şirketinin
beş yıl avukatlığını yapmış bir kardeşiniz olarak, tam da bahsedilen sorunun
ortasından gelen bir kardeşiniz olarak konuşmak istiyorum.
Şu doğrudur: Şu anda, özellikle
tarımsal sulama yapan çiftçilerimiz, aynı şekilde Orta Anadolu’da da en önemli
girdi olarak enerji girdisiyle karşı karşıyadır. Ancak, bunların palyatif
çözümlerle, palyatif önergelerle çözülmesi mümkün değil. 
ENGİN ALTAY (Sinop) – Önergenizi
“palyatif” olarak değerlendirdi Sayın Baluken. Bu, açık bir sataşmadır.
İDRİS BALUKEN (Bingöl) – Evet, Türkiye
partisi olup olmamayla…
EBU BEKİR GİZLİGİDER (Devamla) - Bu
kapsamda, AK PARTİ iktidarı, iktidara geldiği günden beri sadece bu sorunu
değil, toplamda Türkiye’nin çok büyük enerji kaynaklarının israfına sebep olan
ve yanılmıyorsam, yılda 60 milyar doları aşkın bir dövizimizin yurt dışına
gitmesine sebep olan bu enerji açığını çözmeye çalışıyor. Bu noktada ne
yapıyoruz? İlk kez “alternatif enerji kaynakları” dedik, yıllarca konuşuldu ama
bizim iktidarımızda gerçekleşmeye başladı. Sadece bizim bölgemizde,
Kızılırmak’ın üzerinde 10’a yakın HES kuruldu şu anda mesela.
Yine, şunu anlatmak isterim: Bölgeyle
ilgili olarak GAP Eylem Planı kapsamında, yine, yaklaşık 15 milyar lira
harcandı ki bunun çoğu sulamaya dair ve bu sulamanın da çoğu cazibeli sulama
yöntemiyle sulamaya dair. 
Şimdi, burada amacımız tabii ki milyar
dolarlarımızın artık Türkiye’de kalması. Bu kapsamda, tüm Türkiye’yi düşünecek
olursak, sadece o bölgeyi değil ve o bölgeyi de çok ilgilendiren güneş enerji
sistemlerinin devreye alınması ve bunların uzun vadeli kullanımlarının artık
hepimizin gündeminde olması çok önemli bir kazanç.
Yine, amacımız burada bizim, enerjide
verimlilik ilkesi yani eğer bedelsiz bir kullanımın önünü açacak olursak
israfın önünü açıyoruz ve bir haksızlığa sebep oluyoruz. Defaatle, Hükûmetimiz
döneminde taksitlendirmeler yapıldı, bizzat avukat olarak onlarda görev yaptım.
En son -6111 sayılı Kanun- geçtiğimiz Meclis döneminde bir yasa çıkarıldı ve
bizim bölgede en çok karşılaştığımız, bir yandan da ödeyen çiftçilerin durumu
var ki adaletsizliğe sebep olup olmaması. Dolayısıyla, bir karşılıklılık esası,
bir hak hukuk esası, bir kul hakkı esasının tarafımızdan benimsenmesi
gerektiğini düşünüyorum. Bu zamana kadarki uygulamalarda bu kapsamda olmaya
çalışıldı. 
Yine, bu kapsamda söylememiz gereken en
önemli şeylerden biri üretim maliyeti yani önergenin bir başka eleştiri kısmı
da bu olacaktır. Yine, az önce Kırıkkale Milletvekilimiz Sayın Ramazan Can’ın
açıklamaları vardı. Ben bunların hepsini tek tek anlatmak, tekrara düşmek
istemiyorum. Tüm bu sebeplerle önergenin aleyhinde olduğumuzu, aleyhinde oy
kullanacağımızı bildiriyorum. 
Ayrıca, hepimizce de malumdur ki artık,
gazete haberlerine konu olan ve Türkiye’de hepimizin canını yakan, Türk Ceza
Kanunu’nda değişiklik yapmamızı gerektiren çok önemli hususlar var, bunların
gündeme alınması gerekiyor. Sadece bölgeyle ilgili değil tüm Türkiye’yle, çünkü
her bölgenin kendine has ama toplamda ortak olan sorunlarımızın uzun vadeli
çözümünü konuşmamız gerekiyor. Bunların daha ayrıntılı ve daha verimli
konuşulması ve çözülmesi noktasında bu zamana kadar sayın bakanlarımızın
gösterdiği performans için teşekkür ediyoruz. Türk Ceza Kanunu’ndaki
değişikliklerin ve diğer gündem maddelerinin görüşülmesi gereğini ifade
ediyorum. 
Tüm bu sebeplerle önergenin aleyhinde
olduğumuzu beyan ediyor, saygılar sunuyorum. (AK PARTİ sıralarından alkışlar)
BAŞKAN – Teşekkür ediyorum.
İDRİS BALUKEN (Bingöl) – Sayın Başkan…
BAŞKAN – Buyurun.
İDRİS BALUKEN (Bingöl) – Sayın hatip
konuşması sırasında, sadece Derik ve Kızıltepe’deki çiftçilerin sorunlarını
dile getirdiğimiz için dar yaklaştığımızı, Türkiye partisi olmadığımızı
kasteden bir konuşma yaptı. 
BAŞKAN – Buyurun Sayın Baluken.
İDRİS BALUKEN (Bingöl) – Altan Bey
grubumuz adına cevap verecek.
BAŞKAN – Buyurun Sayın Tan. 
Sataşma nedeniyle iki dakika söz
veriyorum.
VII.- SATAŞMALARA İLİŞKİN KONUŞMALAR (Devam)
2.- Diyarbakır Milletvekili Altan Tan'ın, Nevşehir
Milletvekili Ebu Bekir Gizligider’in HDP grup önerisi üzerinde yaptığı
konuşması sırasında HDP Grubuna sataşması nedeniyle konuşması
ALTAN TAN (Diyarbakır) – Sayın Başkan,
sayın milletvekilleri; bu işte, tabii, böyle detaya doğru inildikçe başka
sorunlar çıkıyor ortaya.
Şimdi, sayın hatip güneş enerjisinden
bahsetti, alternatif enerjilerden bahsetti. E, tamam, güzel, bunlar güzel.
Peki, bunları kim yapacak? Hükûmetinizin böyle bir programı var mı? Diyarbakır,
Urfa, Mardin, Batman, bugün Türkiye'nin en fazla güneş enerjisinden istifade
etmesi gereken bölgeleri yani üç yüz altmış beş gün üzerinden bir hesaplama
yapılırsa, gün sayısı olarak en yüksek verim oradan alınıyor. Kim yapacak
bunları, niye yapmıyorsunuz? Hadi kanalları bitirmediniz, suyu aldınız,
hapsettiniz, elektrik yaptınız, ovaya vermiyorsunuz; bari Allah’ın güneşinden
bize enerji verin, o da yok.
Değerli arkadaşlar, kul hakkından
bahsetti arkadaşımız. İşte “Elektrik kullanıyorlar.” Hazreti Hüseyin’i,
biliyorsunuz, Yezid’in ordusu Kerbela’da katletti, bir damla suya muhtaç etti,
bırakmadı çocuklar su içsin. Hazreti Hüseyin’in tek bir oğlu kurtuldu
Kerbela’dan, İmam Zeynelâbidin, ölene kadar ibadetle geçirdi zamanını. Mekke’de
hac zamanı bir Kûfeli, Hazreti Hüseyin’e sahip olmayanlardan biri geldi, dedi
ki: “İmam, mahvolduk, kul hakkı, ahiret hakkı, hepsi gitti.” “Ne oldu?”
“İhramlıyken, ihram içerisindeyken bir pire öldürdük, bunun hükmü ne?” Dedi ki:
“Süphanallah, Peygamber’in torununu öldürdünüz, hükmünü sormadınız, bir pirenin
hükmü için feryat ediyorsunuz.” Değerli arkadaşlar, kul hakkını konuşurken de
dikkat etmek lazım. 
Yine, AK PARTİ’li sayın hatip “1 milyar
TL yani 1 katrilyon kaçak var.” dedi. İki firmayı affettiniz, biri Cengiz
İnşaat, öbürü de yine onun yakını. Biri 600 trilyon, biri 424 trilyon, iki
firma kadar bütün bölge etmiyor. 
Saygılar sunarım. (HDP sıralarından
alkışlar) 
Cevap verin! 
BAŞKAN – Teşekkür ediyorum. 
VI.- ÖNERİLER (Devam)
A) Siyasî Parti Grubu Önerileri (Devam)
1.- HDP Grubunun, Mardin Milletvekili Gülser Yıldırım
ve arkadaşları tarafından, Mardin ilinin Derik ve Kızıltepe ilçelerinde Dicle
EDAŞ tarafından Gıda, Tarım ve Hayvancılık Bakanlığı Çiftçi Kayıt Sistemi
kaydında tarımsal faaliyetlerini sulu olarak bildiren bölge çiftçilerine kuyu
aboneliği olmamasına rağmen kaçak/usulsüz elektrik kullanımı ile ilgili
düzenlenen elektrik borçlarının tüm boyutlarıyla araştırılması amacıyla
28/5/2014 tarihinde verilmiş olan Meclis araştırması önergesinin, Genel Kurulun
4 Haziran 2014 Çarşamba günkü birleşiminde sunuşlarda okunmasına ve görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Halkların Demokratik Partisi
grup önerisini oylarınıza sunuyorum: Kabul edenler… Kabul… 
HAYDAR AKAR (Kocaeli) – Sayın Başkan,
sataşma var, biri cevap versin. 
ALTAN TAN (Diyarbakır) – 1 milyar 24
milyon yani 1 katrilyon 24 trilyon vergi borcu affedildi. Bütün bölgedeki kaçak
1 milyar. Varlığım varlığınıza armağan olmasın! 
BAŞKAN – Kabul etmeyenler… Kabul
edilmemiştir. 
Milliyetçi Hareket Partisi Grubunun İç
Tüzük’ün 19’uncu maddesine göre verilmiş bir önerisi vardır, okutup işleme
alacağım ve oylarınıza sunacağım. 
MAHMUT TANAL (İstanbul) – “Kabul
etmeyenler…” diye sormadınız Sayın Başkan. 
BAŞKAN – Sordum efendim, sordum.
Tutanakları istersiniz efendim.
OSMAN BOYRAZ (İstanbul) – İyi uykular! 
BAŞKAN – Okutuyorum: 
2.- MHP Grubunun, Erzurum Milletvekili Oktay Öztürk ve
arkadaşları tarafından, 30/3/2014 tarihinde gerçekleştirilen mahallî idareler
genel seçimlerindeki gerek sandık kurullarının gerekse seçim kurullarının iş ve
işlemlerinden kaynaklanan usulsüzlükler ile mevzuat kaynaklı düzensizliklerle
ilgili olarak alınması gereken önlemlerin belirlenmesi amacıyla 30/4/2014
tarihinde verilmiş olan Meclis araştırması önergesinin, Genel Kurulun 4 Haziran
2014 Çarşamba günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi
Türkiye Büyük
Millet Meclisi Başkanlığına
Danışma Kurulunun 4 Haziran 2014
Çarşamba günü (bugün) yaptığı toplantısında siyasi parti grupları arasında oy
birliği sağlanamadığından grubumuzun aşağıdaki önerisinin İç Tüzük’ün 19’uncu
maddesi gereğince Genel Kurulun onayına sunulmasını arz ederim. 
Saygılarımla. 
 Yusuf
Halaçoğlu 
 Kayseri
MHP Grup Başkan
Vekili
Öneri: 
30 Nisan 2014 tarih ve 5056 sayıyla
TBMM Başkanlığına vermiş olduğumuz, Erzurum Milletvekili Oktay Öztürk ve
arkadaşlarının 30 Mart 2014 tarihinde gerçekleştirilen mahallî idareler genel
seçimlerindeki gerek sandık kurullarının gerekse seçim kurullarının iş ve
işlemlerinden kaynaklanan usulsüzlükler ile mevzuat kaynaklı düzensizliklerle
ilgili olarak alınması gereken önlemlerin belirlenmesi amacıyla verdiği Meclis araştırması
önergesinin 04/06/2014 Çarşamba günü (bugün) Genel Kurulda okunarak
görüşmelerinin bugünkü birleşiminde yapılması önerilmiştir.
BAŞKAN –
Milliyetçi Hareket Partisi grup önerisi lehinde söz isteyen Oktay Öztürk,
Erzurum Milletvekili.
Buyurun Sayın
Öztürk. (MHP sıralarından alkışlar)
OKTAY ÖZTÜRK
(Erzurum) – Sayın Başkan, değerli milletvekilleri; 30 Mart 2014 tarihinde
yapılmış olan mahallî idareler seçimlerinde yaşanan aksaklıklar ve
usulsüzlüklerin tespiti ve çözümleriyle ilgili araştırma komisyonu kurulması
teklifimiz hakkında söz almış bulunuyorum. Hepinizi saygıyla selamlıyorum.
İptal
seçimlerinin de yapılmasıyla beraber, tüm yurt genelinde zorlu geçen bir seçim
sürecini atlatmış bulunmaktayız. Ama, üzülerek ifade etmeliyim ki yapılan
seçimler cumhuriyet tarihimizin en şaibeli, tartışmalı ve itirazların en fazla
olduğu bir seçim olmuştur. Tüm bu olumsuzluklara rağmen sorunların asgariye
indirilmesi noktasında yoğun çaba sarf eden başta Yüksek Seçim Kurulu Sayın
Başkan ve üyeleri olmak üzere, bu süreçte önemli emekleri bulunan ve
görevlerini layıkıyla yerine getirmeye çalışan Seçim Kurulu hâkimlerine, seçim
müdürleri ve personeline teşekkürlerimi sunmak istiyorum.
Bilinmelidir ki
gerek seçim öncesi iş ve işlemlerde gerek seçim günü ve sonrası itiraz
süreçlerinde bazı ilçe seçim kurulları tarafından alınan yanlış kararlarla
seçimlerin kaderi aksi yöne doğru yönlendirilmiştir. Seçmen listelerinin
oluşturulma aşamasında yaşanan sorunlar Yalova gibi yerlerde seçimlerin iptal
edilmesine neden olmuştur. Seçmen listeleri oluşturulurken ilçe seçim kurulu
hâkimleri bulunulan yerdeki sulh hukuk hâkimlerinden kısıtlı kişilerin
listelerini istemişlerdir ancak ne yazık ki sulh hukuk hâkimleri tarafından bu
listeler duyarlı ve dikkatli biçimde hazırlanmadığı için oy kullanma
yeterliliğini haiz olmayan birçok kişi seçmen listelerinde yer almış, oy
kullanmış ve seçimlerin kaderine etki etmiştir. Bu durumu iyi kullanan iktidar
partisi, seçimleri az oy farkıyla kaybettiği yerlerde emrine amade olan bu yapı
sistemini kullanarak kısıtlı kişileri tespit etmiş ve itirazlarla seçimlerin
iptali cihetine gitmiştir. Bu anlamda, takdir edilmelidir ki UYAP sistemine
ulaşma hakkı ve yetkisi bulunmayan partimiz ve diğer muhalefet partileri bu
şartlarda eşit yarış imkânını kaybetmiştir.
Şimdi sorulması gereken soru şudur:
Oluşturdukları eksik listelerle seçimin sonuçlarına doğrudan etki eden sulh
hukuk mahkemesi hâkimleri, seçimlerin iptali nedeniyle oluşan trilyonlarca
zararı, hak mahrumiyetini ve demokrasinin işleyişini sekteye uğratmaları
sebebiyle sorumlu tutulacaklar mıdır? Bunun hesabını kim, nasıl verecektir? Bu
vebal elbette ki iktidar partisinin omuzlarındadır.
İktidar partisinin omuzlarında
halledilmesi gereken daha birçok iş vardır. Mesela, illerden aldığımız birtakım
bilgilerde muhtarlıkta kaydı olmayan ancak YSK’nın seçmen listesinde var olan
ve oy kullanan seçmenlerden bahsedilmekte; muhtarlıkta kayıtlı gözüken ancak o
adreste ikamet etmeyen seçmenlerden bahsedilmekte; muhtarlık adresinde gözüken
ancak olmayan binalarda veya boş arsalarda adres gösterilen ve oy kullanan
seçmenlerden bahsedilmektedir.
Seçmen listelerinin oluşumu açısından
bir diğer husus: On binlerce seçmenimiz seçmen kayıtları dondurulduğu için
sandığa gidememişlerdir. Uygulamada, seçmen listeleriyle ilgili bir itiraz vaki
olduğunda ilçe seçim kurullarınca kolluk araştırması yaptırılmaktadır ancak
kolluk güçleri tarafından bu araştırma sağlıklı yapılmadığından, sorgu
esnasında evinde bulunmayan birçok kişi hakkında “oturmuyor” tutanağı tanzim
edilmiş ve bu kişiler seçim kurulları tarafından seçmen listesinden
çıkartılmışlardır. 
Önceki seçimlerde yapılan uygulamaya
göre, kişilerin adresinde oturmadığı tespit edildiğinde, sistem tarafından
kayıtları eski adreslerine gönderiliyor ve bu seçmenler yine de eski
adreslerindeki sandıklarda oy kullanabiliyordu. Yüksek Seçim Kurulu kararıyla
bu seçimlerde yapılan kayıt dondurma uygulaması on binlerce seçmenin demokratik
hakkı olan seçme hakkını kullanamamasına yol açmıştır. 
Değerli milletvekilleri, bir diğer
husus: Seçim döneminde, propaganda sürecinde aday olan mevcut belediye
başkanları açık kanun hükümleri ve Yüksek Seçim Kurulunun genelgelerine rağmen,
tüm reklam alanlarını sınırsızca
kullanmışlardır. Normal şartlar altında kura çekilmek suretiyle partiler arasında
eşit olarak paylaştırılması gereken reklam alanları, haksız ve adaletsiz
biçimde mevcut belediye başkanlarının emrine sunulmuştur. Bu durum, eşit bir
şekilde yapılması gereken propaganda sürecini başından sonuna kadar menfi bir
şekilde etkilemiştir. 
İktidar partisi bu süreçte devlet imkânlarını sonuna kadar
kullanmıştır. Seçim bölgelerine giden bazı sayın bakanlar, başta seçim
hâkimleri olmak üzere seçim çalışanları üzerinde baskı oluşturmaya
çalışmışlardır. Propaganda sürecini denetlemeyle görevli mülki idare amirleri
haksız propagandayı görmezlikten gelmişler, açık kanun hükümleri bulunmasına
rağmen, kendilerine yönelen itirazları Yüksek Seçim Kuruluna görüş sorma
bahanesiyle sürekli ertelemişler, zaman geçmesini sağlamışlardır. Seçim
sonrasında, AKP’nin başarısız olduğu illerdeki valileri değiştirmesi bu anlamda
oldukça manidardır. 
Seçimlerin bitimiyle birlikte kıyımlar da başladı. Bu
çerçevede hareket eden iktidar partisine yandaşlık yapmayan ya da oy vermediği
kanaatine varılan birtakım memurlarımız sürgün edilmeye başlanmıştır.
Erzurum’un İspir ilçesinden bir memuru, Hasan Ceylan isminde bir memuru alıp da
Kars’ın Çıldır’ına verdiğin vakit ya da Bursa’nın Keles ilçesinde MHP belediye
başkan adayının yakınlarının seçim sonrası belediyedeki işlerine son vermek
suretiyle demokrasiye hangi katkıda bulunacağınızı zannediyorsunuz? Bu
davranışınızla memleketin huzuruna, birliğine katkıda bulunma iddiasında
bulunabilir misiniz? Seçim sonunda görevden aldığınız valiler Hükûmetin valisi
değil de devletin valisi olduğu için mi görevden alındı? Böyle bir anlayışın bu
memlekete ne kazandıracağını düşünmekte zorlanıyoruz. 
Bir ilimizin herhangi bir beldesinde -ismini vermiyorum-
seçim var, sayın vali oy devşirmek üzere beldeye gidiyor. Vatandaş kravatlı,
takım elbiseli görünce diyor ki: “Bey, siz iktidar partisinin il başkanı
mısınız?” “Hayır kardeşim, valiyim.” “Kusura bakma, bugüne kadar hiç vali
görmedik de onun için soruyorum.” diyor. Maalesef, valilerimiz böyle acziyet
içerisine düşmüşlerdir.
Seçim gününde, on binlerce seçmen, hatalı bir biçimde
muhtarlık pusulalarını belediye başkanlığına ait zarflara koymuşlardır. Tabii, burada
esas hatalı olan, yeterli biçimde eğitime tabi tutulmayan ve seçmenleri
uyarmayan sandık kurullarıdır. 
30 Mart tarihinde yapılan seçimlerde
büyükşehir belediye başkanlığı için kullanılan 1 milyon 527 bin 252 oy geçersiz
sayılmıştır. Bu sayı belediye başkanlığı seçimleri için 1 milyon 840 bin
140’tır. Bu rakamlar geçersiz oy sayılarının oldukça fazla olduğunu
göstermektedir. Bu oylardan binlercesi, oy pusulası ve zarfına mühür
vurulmadığı için geçersiz sayılmıştır. Sandık kurulu başkanlarının yeterli
eğitimden geçirilmemesi nedeniyle on binlerce seçmenin iradesi geçersiz
sayılmıştır. 
Oyların sayımı, dökümü esnasında birçok
oyun farklı partilere geçtiğini veya hatalı biçimde geçersiz sayıldığını
üzülerek tespit etmiş bulunmaktayız. 
Sandık kurulu sonuç tutanaklarında
doldurulması gereken alanların fazlalığı ve karmaşıklığı, Türkiye genelinde
oluşturulan tutanakların neredeyse yüzde 80’inin hatalı biçimde tutulmasına yol
açmıştır. 
Oy tasnif işlemleri sona erdikten sonra
kilolarca ağırlıktaki oy torbalarının sandık kurulu başkanlarının sırtlarında
ilçe seçim kurullarına götürülüşünü ve orada, saatlerce, torba teslimi için bu
vaziyette sıra beklediklerini üzülerek gördük. Ülkemizin artık, bu çağ dışı
görüntüden kurtulması gerekmektedir. Bu torbaların, oluşturulacak teslim
heyetleri tarafından teslim alınarak topluca ilçe seçim kurullarına götürülmesi
elbette ki daha yerinde olacaktır. 
Bu seçimlerde, sandık başlarında birçok
usulsüzlüğün yaşandığına şahit olduk. Seçmeni yönlendiren, hatta tehdit eden
sandık kurulu başkanlarından tutun oy verme kabinine ikişer, üçer kişi giren
seçmenlerden ve hatta sandık başında yaşanan kavgalara kadar birçok şeyi
gördük. Yaşanan bunca usulsüzlüğe rağmen, iddiaları ispat noktasında sıkıntılar
yaşandığı için bu konuların üzerine gidilmedi. Bu konuda, partimiz olarak her
sandık başına, oy verme kabini hariç, diğer yerleri görecek şekilde kamera
sistemi kurulmasını teklif ediyoruz. Maliyet anlamında belli bir yük
getirebilir ancak ülkemizde seçimlerin şeffaf ve dürüst bir ortamda geçmesi de
her şeyden önemlidir. 
Değerli milletvekilleri, önümüzde
cumhurbaşkanlığı seçimleri bulunmaktadır. Bu seçimler de ilk defa yapılacak
olması açısından büyük önem taşımaktadır. Bu konuda hazırlanan Cumhurbaşkanı
Seçimi Kanunu, üzülerek görmekteyiz ki aceleyle geçirilmiş olduğundan önemli
eksiklikler içermektedir. Bu seçimlerin ilk defa yapılacak olmasının yanı sıra,
yurt dışında yaşayan yaklaşık 2 milyon 750 bin vatandaşımız da ilk defa bu
seçimlerde bulundukları yerlerde oy kullanacaklardır. Yurt dışında oy verme
işlemlerinin bitmesini müteakip oy pusulaları sayım yapılmadan Ankara’ya
ulaştırılacak ve sayım işlemleri Türkiye’de oy verme işlemlerinin sona
ermesiyle beraber başlayacaktır. Yurt dışında yaşayan seçmenlerimizin önemli
kısmı seçimlerde ilk defa oy kullanacak ve bu anlamda yeterli şekilde
bilgilendirilmeleri gerekmektedir. Bu nokta da oldukça eksiklerimizin olduğunu
ifade ediyorum.
Hepinizi
saygıyla selamlıyorum. (MHP sıralarından alkışlar)
BAŞKAN –
Teşekkür ediyorum.
Milliyetçi
Hareket Partisi grup önerisi aleyhinde söz isteyen Hasip Kaplan, Şırnak
Milletvekili.
Buyurun Sayın
Kaplan. (HDP sıralarından alkışlar) 
HASİP KAPLAN
(Şırnak) – Sayın Başkan, değerli milletvekilleri; Milliyetçi Hareket Partisinin
grup önerisi üzerinde söz aldım. Halkların Demokratik Partisi olarak hepinizi
saygıyla selamlıyorum.
Seçim sistemi,
seçim hileleri, adil bir seçimin yapılması; bunlar, maalesef gündemimizden
hiçbir zaman çıkmayacak. Ne zaman 12 Eylülde Kenan Evren, 5 general darbe
yaptı, bu Meclisi kapattılar, üniformalarıyla da gelip şuraya oturdular,
üniformalarıyla oturduktan sonra hükûmeti de Zincirbozan’a gönderdiler, o zaman
bir seçim yasası, bir siyasi partiler yasası yaptılar. O gündür, bu gündür bu
seçim yasası ve siyasi partiler yasası, yüzde 10 seçim barajı, yüzde 7 hazine
barajı, yüzde bilmem kaç ne barajı; sistem böyle geliyor. 
Şimdi, “Milletin
iradesi… Milletin iradesi… Sandıktan çıktık.” Vallahi, bir şey söyleyeyim, bu
seçim sistemiyle ister sandıktan çıkın ister yerin yedi kat dibindeki bir
sandıkta bütün herkes kuyruk olup oy kullansın çıkın, siz milletin iradesine
saygılı bir seçim yapmış olamazsınız. Yasa, engel; mevzuat, engel; uygulama,
engel. Yüksek Seçim Kurulunca Adrese Dayalı Nüfus Kayıt Sistemi’ne göre
kütükler oluşturulmuş ve bu kütüklere göre seçim yapıyorsunuz. Nereden alıyor
adrese dayalı sistemi? TÜİK’ten alıyor. Nereden alıyor? Nüfus ve Vatandaşlık
İşleri Genel Müdürlüğünden. Kime bağlı? İçişleri Bakanlığına bağlı. E, neresi
bu? Hükûmet. Seçimler kimin gözetiminde yapılıyor? Efendim, bağımsız yargının
gözetiminde yapılıyor, YSK yapıyor. Peki, ne oluyor? Para harcamaları kontrol
ediliyor mu? Yok. Kullanılan oylar kontrol ediliyor mu? Yok. Kimlik numarası
var mı? Var.
Adrese dayalı sistemde kayıt
yapılıyor. Bu seçimlerde Şırnak’ta bir ahırda 30 tane memuru kaybettiler
arkadaşlar; 30 tane, iddia ediyorum. Ayıp yahu! İnsan utanmaz mı bundan? Bunun
itirazını yaptık, bunun şikâyetini yaptık. Memurları seyyar seyyar getiriyorlar
bir köye birlikte, belediye başkanlığı seçimi yok, getirip beldede
kaydediyorlar.
Sonra asıl daha vahimi şu: Seçim
propaganda dönemine bakın, devletin polisleri afiş asıyor, devletin valileri
seçim kampanyası yapıyor, devletin kaymakamları ilçe başkanlarının yerine
geçmiş çalışıyor. Hazine yardımı alıyorsunuz, yetmiyor. İşverenlerin özel
uçakları emirlerine giriyor. Devletin uçağını kullanıyor, devletin trenini
kullanıyor, devletin aracını kullanıyor, devletin memurunu kullanıyor, devletin
parasını kullanıyor, devletin askerini kullanıyor, her şeyi kullanıyorsunuz.
Dürüst bir seçim değil bu; ahlaki bir seçim, etik bir seçim yarışı değil bu,
milletin iradesine saygı değil bu, adil bir sistem değildir bu, adil temsili
getiren bir sistem değildir bu. Bu adil temsilde eğer 3 oyla, 5 oyla, 10 oyla
seçimlere itiraz edip, Hâkimler ve Savcılar Yüksek Kurulunu değiştirip onları
da Adalet Bakanlığına bağladıktan sonra o zavallı hâkimler ve savcılar da
korkudan her itirazınızı kabul edince başladılar bizim belediyelerde 5-10 oy
farkla aldığımız zaman iptal etmeye. Hasankeyf’i böyle aldınız, gasbettiniz
-açık konuşuyorum- Ceylanpınar’da bu oyunu oynadınız, Bingöl’de, birçok yerde
bu oyunu oynadınız, birçok yerde oynadınız. Yetmedi, Ağrı’da oynadınız; 15 defa
seçim sayılmış, doymadınız, Ağrı’yı iptal ettiniz. Ettiniz, geldik 3 bin küsur
oyla fark atarak alın size milletin iradesi dedik. Ama, kardeşim, Ağrı Ağrı
olalı bu kadar polis görmemişti, bu kadar özel uçak görmemişti, Ağrı Ağrı olalı
cumhuriyet tarihi boyunca bu kadar bakan görmemişti, Ağrı Ağrı olalı bu kadar
milletvekili görmemişti, Ağrı Ağrı olalı evlerin kapısı bu kadar çalınmamıştı,
Ağrı Ağrı olalı bu kadar ilgi ve şey görmemişti. Niye, niye arkadaşlar? Ya,
normal bir seçim yapamıyor muyuz? 
Elinizde -Hükûmetsiniz- yasaklar
listesi var. Bakın, şurada çok güzel bir nokta var: Silah altında olanlar,
kısıtlı olanlar, mahkeme kararı olanlar, devletten maaş alanlar özürlü olduğu
için… Kimde bu bilgiler var? Hükûmette. Yüksek Seçim Kurulunda var mı? Yok.
Oturmuş bir bilgisayar merkezi var AK PARTİ’nin, genel merkezinden hemen
talimat veriyor Bakan, bürokratı bilgiyi getiriyor. “Kaç tane kısıtlı var
orada?” “15.” “Kaç oyla kaybetmişiz?” “8.” “Tamam, getir gözüm.” 15’i veriyor,
hadi bakalım. Hâkim iptal etmese ne yaparlar, hâkimi nereye sürerler biliyor
musunuz? Ağrı’dan da ötesi var arkadaşlar, Ağrı’dan da öte sürülecek yer var,
sürerler. 
Ve muhalefetin yaptığı bütün itirazlara
“Ret.” AKP’nin yaptığı bütün itirazlara “Evet.” Bu adalete de, bu hâkimlere de,
bu vicdana da insan isyan etmesin de ne desin? Ne lüzum vardı Yalova’da… İnsan
1 oyla seçim alamaz mı? Bu ülkede devlet başkanı bile olunur. Ya,
Cumhurbaşkanlığı seçimi yapacağız. Avrupa’da 3 milyon seçmen var, yüzde 7 eder
Türkiye’ye göre. Ne yapacaksınız? Arkadaşlar, o sandıkları F-16 uçaklarıyla mı
getirelim? Bu seçimde size koşturulan özel uçaklar var, sandıkları onun içine
mi koyalım, tarifeli Türk Hava Yolları uçağıyla mı getirelim? Mesele bu. Aynı
hileler…
ALTAN TAN (Diyarbakır) – Roboski’deki
uçaklarla getirsinler, Roboski’deki uçaklarla!
HASİP KAPLAN (Devamla) – Yani, sonuçta
bir uçakla gelecek bu. Bu uçağın güvenliği kimde? Bu uçağa 3 müşahit
koyacaklar. Biri AK PARTİ’li olacak, biri CHP’li, biri MHP’li. O zaman, Barış
ve Demokrasi Partisi olarak bu yasa burada görüşülürken çıktık. Ayıptır, bu
utanç size yeter. Niye -4 parti var- 4 parti grubundan birer müşahit
olmasın bu sandıkların başında? Kardeşim, niye Barış ve Demokrasi Partisi
olmasın diye sesinizi çıkarmadınız? Aha, şimdi bu sandık size teslim. CHP, MHP
artık ittifak peşinde koşturuyor.
OKTAY ÖZTÜRK (Erzurum) – Sen de ittifak
peşindesin.
HASİP KAPLAN (Devamla) – Aha, bu
sandığın emaneti sizde. Bu sandıklar uçarsa, bu sandıklar düşerse, bu sandıkların
dibi açılırsa, bu sandıklardan oylar çalınırsa, bu sandıklardan çıkan oylarla
Başbakan veya birisi 20 oyla Cumhurbaşkanı olursa alın size bir Türkiye krizi
daha. Bizi niye koymadınız? Sanki biz Almanya’da HPG’li koyacağız sandık başına
müşahit. Köln’de gerillayı getireceğiz; Hamburg’da, Stuttgart’ta, Mannheim’de,
Londra’da -işimiz yok- zannediyorlar bir tane savaşçı koyacağız. Kardeşim,
bizim de orada partililerimiz var, sivil toplum var. Ben haftada bir gidip
katılıyorum, binlerce kişiye konuşuyorum, seçim çalışması yapıyorum. Yani,
şimdi, böyle bir demokrasi anlayışı olur mu arkadaşlar? Bu seçim hilelerini, bu
barajları, bu Kenan Evren’in seçim yasasını, demokratik paketini almayan ve
uygulamayanların demokrasiden bahsetmesi vallahi ayıptır, billahi ayıptır.
Demokrasiyle diktatör yasalarına sığınmak, rant sağlamak, kâr etmek, onun
üzerinde iktidar olmak nasıl bir etik konusu? Bu bilimsel olarak incelenmesi
gereken bir konu. 
Bu seçim hileleri konusunda sizi
uyarıyoruz. Biz artık piştik. Norşin’de ve Ağrı’da bunun ispatını yaptık. Biz
artık sandığa sahip çıkmasını öğrendik avukatıyla, herkes. Sandık müşahidine,
kurul üyesine eğitim veriyoruz, hepsinin kontrolünü sağlıyoruz. Bilgisayar
kullanıyoruz, uydu üzerinden dijital... Hırsızlık olmasın diye projektörlerimizi
yaktık ama yine hile olacak. Bu sistem açık veriyor arkadaşlar. 
(Mikrofon otomatik cihaz tarafından
kapatıldı) 
HASİP KAPLAN (Devamla) - Aha, bu
sandığa, Avrupa’daki oylara AKP, CHP, MHP, her üçünüz sahip çıkmazsanız, eğer
bir oy çalınırsa bu kürsüye gelip bunun hesabını sormazsam da bana Hasip Kaplan
demesinler, size söylüyorum. Bence araştırılmalı ki Cumhurbaşkanı seçimleri
karakolluk, mahkemelik olmasın. 
Saygılarımla. (HDP sıralarından
alkışlar)
BAŞKAN – Teşekkür ediyorum. 
YUSUF HALAÇOĞLU (Kayseri) – Sayın
Başkan, bir açıklama yapabilir miyim?
BAŞKAN – Buyurun Sayın Halaçoğlu. 
YUSUF HALAÇOĞLU (Kayseri) – Şimdi,
Sayın Hatip Hasip Kaplan Bey, CHP-MHP ittifakından bahsetti. Ama ben şunu
söyleyeyim: Asıl, kamuoyu, Türk kamuoyu kimin, kiminle, ne kadar iş birliği ve
ittifak yaptığını çok iyi biliyor. Onu özellikle belirtmek istiyorum.
BAŞKAN – Teşekkür ediyorum. 
Birleşime beş dakika ara veriyorum. 
Kapanma Saati:
15.39
İKİNCİ OTURUM
Açılma Saati: 15.53
BAŞKAN: Başkan Vekili Sadık YAKUT
KÂTİP ÜYELER: Muharrem IŞIK (Erzincan), İsmail KAŞDEMİR (Çanakkale)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 97’nci Birleşiminin İkinci
Oturumunu açıyorum.
Milliyetçi
Hareket Partisi grup önerisi lehinde söz isteyen İhsan Özkes, İstanbul
Milletvekili.
Buyurun Sayın
Özkes. (CHP sıralarından alkışlar) 
İHSAN ÖZKES
(İstanbul) – Sayın Başkan, değerli milletvekilleri; Milliyetçi Hareket
Partisinin seçimlerdeki yolsuzluklarla ilgili grup önerisi üzerinde söz almış
bulunuyorum. Hepinizi saygıyla selamlıyorum.
Tabii, seçimler
geldi gitti ama üzerindeki şaibeler, üzerindeki haksızlık, yolsuzluk, hile,
entrika, desise, her türlü kanunsuzluk hâlen konuşuluyor ve konuşulmaya da
devam edilecek. Tabii, bir söz var: Nasrettin Hoca damdan düşmüş, işte “Doktor
moktor…” denilince demiş ki: “Hayır, hayır, benim gibi damdan düşeni getirin.”
Şimdi, seçimlerde bu yolsuzluklara, bu şaibelere, her türlü kanunsuzluğa,
hukuksuzluğa bizzat uğrayanlardan birisi de benim. Ve gerçekten de Üsküdar,
seçimler de Türkiye’de -belki üzerinde gereği kadar durulmadı ama- en çok
kanunsuzluğun ve hukuksuzluğun yaşandığı bir ilçe olarak yerini almıştır. 
Ben Üsküdar’la
ilgili konulara geçmeden önce Üsküdar’daki ve Türkiye genelindeki bu
hukuksuzlara, kanunsuzluklara âdeta kucak açan Diyanet İşleri Başkanlığının
uygulamalarından da biraz bahsetmek istiyorum. Örneğin, 17 Aralık rüşvet ve
yolsuzluklar operasyonundan sonra rüşvet ve yolsuzluklarla ilgili ayetlere ve
hadislere Türkiye genelinde bir sansür konuldu, âdeta, hırsızlık, rüşvet,
yolsuzlukla ilgili ayet ve hadisler rafa kaldırıldı. Hırsızın elinin
kesilmesiyle ilgili Mâide Suresi’nin 38’inci ayeti, kamu malını yemekle ilgili
Âl-i İmrân Suresi’nin 161’inci ayeti, yine Hazreti Muhammed Mustafa (AS)
Efendimiz’in “Hırsızlık yapan kızım Fatıma da olsa mutlaka cezalandırırdım.” ve
“Rüşveti alan da veren de cehennemdedir, melundur.” gibi hadisleri rafa kalktı,
bunlara sansür konuldu, 17 Aralıktan sonra bu ayet ve hadisler okunmaz oldu. Bu
durum ne 12 Eylülde ne de 28 Şubatta yaşanmadı. 
Şimdi, bakınız,
İstanbul Müftülüğünün web sitesinde 20 Aralık 2013 Cuma günü okunacak hutbe
konusu olarak “rüşvet” belirleniyor ancak 17 Aralıkta rüşvet ve yolsuzluklar
operasyonu olunca -üç gün kala- belirlenen ve yayımlanan rüşvet konulu hutbenin
okunmaması için İstanbul Müftülüğü imamlara hemen bir SMS gönderiyor, diyor ki:
“O hutbe okunmayacak, yerine ‘Kur'an’ı anlamak’ konulu hutbe okunacak.” Bununla
ilgili elimizde belgeler var. Yani resmen, fiilen, İstanbul Müftülüğü daha
önceden belirlenen ve 20 Aralık Cuma günü okunacak “rüşvet” konulu hutbeyi 17
Aralık nedeniyle tedavülden kaldırıyor. Şimdi, bu durumu gerçekten de
Türkiye’de üzerinde çok durulması gereken bir konu olarak belirtiyorum. 
Yine 8 Ocak
2014’te bir televizyon programında Hüseyin Çelik şunları söylüyor: “Biz hep
beraber bir gemide seyahat ediyoruz. Recep Tayyip Erdoğan süvari kaptan,
mürettebat var, bir taraftan da yolcular. Bunun çaresi gidip geminin dibini
delmek değil. Gemi su aldığı zaman hep birlikte helak olursunuz.” Bunu ne zaman
söylüyor Hüseyin Çelik? 8 Ocakta bir televizyon programında söylüyor. 
Gelelim 30 Mart
seçimlerinden önce 28 Mart Cuma günü okunan hutbeye. Hutbe, gemi hutbesi. “Aman
Bilal’in gemilerini deldirmeyin.” hutbesi gibi âdeta. Şimdi, bakınız, hutbe çok
garip. Ben emekli bir müftüyüm. Hutbede bir ayet yazılır, bir hadis yazılır
başa, o ayetin ve hadisin de Türkçe meali yazılır alta, ondan sonra da hutbede
neler anlatılacaksa onlar anlatılır ancak 28 Mart Cuma günü okunan hutbede
Türkiye Cumhuriyeti tarihinde ilk defa hadisin Türkçesi yazılmıyor yani metin
zaten yok, metnin altında olması gereken Türkçe de yok. Ne var? Tamamen hadisi
çarpıtan, zorlamayla yapılan yorumlar var. Ben hadis masteri yapmış bir
kişiyim, hadis uzmanıyım yani. Şimdi, hadisi incelediğiniz zaman bakıyorsunuz
ki Hazreti Muhammed orada şunu anlatıyor, diyor ki: “Cenab-ı Allah -işte-
hırsızlığı haram kılmıştır, rüşveti haram kılmıştır, zinayı haram kılmıştır,
şunu haram kılmıştır, bunu haram kılmıştır.” Bu nedir? Allah’ın hudududur. Bu
Arapça bir tabirdir, dinî terminolojide vardır; hadler vardır, hudutlar vardır,
Allah’ın çizdiği sınırlar vardır. “Siz ne yapın yapın bu sınırları delmeyin, bu
hududu delmeyin, bu haddi aşmayın.”ı anlatıyor Hazreti Muhammed (AS), örnek
olarak da gemiyi veriyor, diyor ki: “Gemiyi delerseniz nasıl gemi batarsa
Allah’ın koymuş olduğu, Peygamberin koymuş olduğu kanunları da delerseniz İslam
batar.” Hadisin anlamı bu ama Diyanet İşleri Başkanlığı öyle bir hadis
hazırlıyor ki “Ne yapın yapın, bu AKP gemisini batırmayın.” Yani Allah’ın
gemisiyle, İslam gemisiyle hiç alakası olmayan ve İslam’a ters olan AKP gemisi
eşleştiriliyor ve AKP gemisiyle ilgili hadis okunuyor.
Şimdi, bununla bitmiyor tabii. Benim de
Üsküdar’da tespit ettiğim konular var ama… Şuna bakınız Allah aşkına: Bu,
Van’da Sayın Bakanın cami avlusunda yaptığı bir siyaset, hatta caminin
balkonunda. Bakın şuna, caminin balkonunda. Ne yapıyor Allah aşkına bu adam!
Bir bakan bu ya! Allah’ın evi ama AKP’nin siyasi bürosu olmuş, seçim propaganda
yeri olmuş. 
KADİR GÖKMEN ÖĞÜT (İstanbul) – Bakanlar
Kurulu da orada toplanacak artık.
İHSAN ÖZKES (Devamla) – Bunun gibi
yüzlerce ama yüzlerce örnek var. Hiç sizde Allah korkusu yok mu Allah aşkına
ya! Allah sizi çarpacak arkadaşlar, çarptı zaten de.
SONER AKSOY (Kütahya) – Seni de
çarpmış.
OSMAN AŞKIN BAK (İstanbul) – Ya, seni
çarpmış, onu düşün be! Seni çarpmış.
İHSAN ÖZKES (Devamla) – İnanın buna,
Allah size öyle bir sille indirecek ki ne yapacağınızı, ne edeceğinizi
şaşıracaksınız.
OSMAN AŞKIN BAK (İstanbul) – Ne
dediğini bilmiyorsun be! Seni çarpmış.
İHSAN ÖZKES (Devamla) – Şimdi, gelelim
Üsküdar seçimlerine. Üsküdar seçimlerinde tam bir kanunsuzluk… Ya, ne var Allah
aşkına! Üsküdar sizin karargâhınız olabilir, Tayyip Erdoğan’ın kalesi olabilir,
oturduğu yer olabilir. Elhamdülillah, ben de Müslümanım, ben de bu memleketin
evladıyım, Üsküdar’da yedi yıl müftülük yapmışım. Yani benim seçilme hakkım yok
mu ya! Benim seçilme hakkımı aldınız elimden, benim seçilme hakkımı aldınız
elimden.
ALTAN TAN (Diyarbakır) – Üsküdar’ı su
bastı. 
İHSAN ÖZKES (Devamla) – Şimdi, bakın,
Başbakan…
SONER AKSOY (Kütahya) – Seni Üsküdarlı
seçmedi, seçmedi.
İHSAN ÖZKES (Devamla) – Seçti, seçti,
Üsküdarlı seçti. Üsküdar’a buradan teşekkür ediyorum, Allah razı olsun
hepsinden. Beni seçti ama onların oylarını çaldınız, çaldınız.
OSMAN AŞKIN BAK (İstanbul) – İftira
yapma, iftira yapma.
İHSAN ÖZKES (Devamla) – Onu, o
hırsızlığın bedelini ahirette ödeyeceksiniz inşallah. Hakkım haram olsun, Allah
yedirtmesin size! (CHP sıralarından alkışlar) 
OSMAN AŞKIN BAK (İstanbul) – Senin
demenle olmaz. İyi yolda ilerliyorsun, yakında uçarsın, uçarsın!
İHSAN ÖZKES (Devamla) – Şimdi, bakınız,
ben Üsküdar’da belediye başkanı adayıyım; Tayyip Erdoğan çıkıyor, Bursa
mitinginde beni hedef alıyor. Ya, Bursa ile Üsküdar’ın arasında yüzlerce
kilometre var. Aklı fikri Üsküdar, aklı fikri müftüde kalmış. Bana diyor ki:
“Müftü müsveddesi.”
ZEKİ AYGÜN (Kocaeli) – Aynen öyle!
BAŞKAN – Sayın milletvekilleri, lütfen…
İHSAN ÖZKES (Devamla) – Şimdi, sevgili
kardeşlerim, bakın, ben…
ENGİN ALTAY (Sinop) – Kim o
milletvekili müsveddesi? Terbiyesiz!
İHSAN ÖZKES (Devamla) – Bir dakika… Ben
yirmi altı buçuk yıl üzerinden müftülük yaparak, imamlık yaparak, Kur’an kursu
öğretmenliği yaparak, vaizlik yaparak emekli olmuş bir kişiyim. Yedi yıla yakın
Üsküdar’da müftülük yapmışım. Sayın Başbakan… Ağzımdan “sayın” çıktı, kusura
bakmayın. Başbakan bana diyor ki: “Müsvedde.” Ya, ben yedi yıla yakın
Üsküdar’da müftülük yapmışım. Ben nasıl müsvedde oluyorum ya?
(Mikrofon otomatik cihaz tarafından
kapatıldı) 
İHSAN ÖZKES (Devamla) – Şimdi, bir ara,
Başbakan, İstanbul Büyükşehir Belediye Başkanıyken dedi ki: “Ben İstanbul’un
imamıyım.” E, bir gün imamlığı yok ya adamın! Bir gün imamlığı olmadığı hâlde
“Ben imamım.” diyor da…
RAMAZAN CAN (Kırıkkale) – Git işine ya!
İHSAN ÖZKES (Devamla) – …ben Üsküdar’da
yedi yıla yakın…
KADİR GÖKMEN ÖĞÜT (İstanbul) –
“Peygamber” diyenler oldu.
OSMAN AŞKIN BAK (İstanbul) – Sen var
ya, uçmuşsun, uçmuşsun! Uçmuşsun sen!
İHSAN ÖZKES (Devamla) – …müftülük
yaptım, ben nasıl müsvedde olurum?
Şimdi, bakın…
OSMAN AŞKIN BAK (İstanbul) – Uçmuşsun
sen, yakında yukarıdan inersin!
BAŞKAN – Sayın Özkes, teşekkür
ediyorum.
İHSAN ÖZKES (Devamla) – Şimdi bakın,
niye öyle dedi, biliyor musunuz? Birisi çıktı, dedi ki: “Her cuma günü bir ayet
sallıyorum.”
RAMAZAN CAN (Kırıkkale) – Git işine ya!
Böyle bir şey olabilir mi ya?
OSMAN AŞKIN BAK (İstanbul) – Üsküdar
kurtardı seni!
ALTAN TAN (Diyarbakır) – O da bakan
müsveddesi!
İHSAN ÖZKES (Devamla) – “Bu Bakara iyi
makara.” dedi. Türkiye Cumhuriyeti hudutları içerisinde buna ses çıkaran tek
bir müftü vardı, ona da “müsvedde” dediniz, “müsvedde”. Allah sizi kahretsin
ya! (AK PARTİ sıralarından gürültüler)
OSMAN AŞKIN BAK (İstanbul) – Seni
kahretsin, seni! Ne olduğun belli oluyor işte, konuştuğuna bak!
BAŞKAN – Sayın Özkes, lütfen ama…
İHSAN ÖZKES (Devamla) – Ne biçim
insansınız ya! (AK PARTİ sıralarından gürültüler)
SUAT ÖNAL (Osmaniye) – Seni kahretsin!
Yazıklar olsun!
BAŞKAN – Sayın Özkes…Sayın Özkes,
lütfen… 
İHSAN ÖZKES (Devamla) – Türkiye Cumhuriyeti’nde
Allah’ın ayetlerine “Bakara makara” diyen… 
(Kürsü önünde toplanmalar)
BAŞKAN – Birleşime beş dakika ara
veriyorum. 
Kapanma
Saati:16.04
ÜÇÜNCÜ OTURUM
Açılma Saati: 16.17
BAŞKAN: Başkan Vekili Sadık YAKUT
KÂTİP ÜYELER: Muharrem IŞIK (Erzincan), İsmail KAŞDEMİR (Çanakkale)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 97’nci Birleşiminin Üçüncü Oturumunu açıyorum. 
Milliyetçi Hareket Partisi grup önerisi
aleyhinde söz isteyen Ali İhsan Yavuz, Sakarya Milletvekili. (AK PARTİ
sıralarından alkışlar)
ALİ İHSAN YAVUZ (Sakarya) – Sayın
Başkan, değerli milletvekilleri; 30 Mart 2014 tarihinde gerçekleştirilen
mahallî idareler genel seçimlerinde gerek sandık ve gerekse seçim kurullarının
iş ve işleyişinden kaynaklanan usulsüzlükler ile mevzuat kaynaklı
düzensizliklerle ilgili Milliyetçi Hareket Partisinin Meclis araştırması
açılmasına dair grup önerisi hakkında AK PARTİ Grubu adına söz almış
bulunuyorum. Hepinizi saygıyla selamlıyorum. 
Esasen, yeni bir milletvekiliyim, 2011’de
seçilerek Meclise geldim. Polemiklerden de elimden geldiği kadar uzak durmaya
çalıştım bugüne kadar. Bu sözüme bakan sanki bugün polemik oluşturacak bu
konuşmacı diye düşünebilir. Hayır, asla niyetim polemik oluşturmak, polemik
çıkarmak, kargaşa oluşturmak değil ama buradan konuşulanlara, hem araştırma
önergesine konu olan hususlara ilişkin hem de diğer dile getirilen hususlara
ilişkin bir parça cevap vermek bizim de hakkımız olduğunu düşünüyorum.
İnşallah, bunun bir cevap olduğu düşünülerek, polemik oluşturuyor gibi kabul
edilerek bana cevap verilmeye kalkışılmaz ama eğer söylediğim hususlarla ilgili
bir polemik oluşacaksa da elimde yeteri kadar belgenin, bilginin olduğunu
söylemek istiyorum. 
ENGİN ALTAY (Sinop) – Ne varsa açıkla
kardeşim, ne varsa açıkla!
ALİ İHSAN YAVUZ (Devamla) – Evet,
birazdan açıklayacağım.
ENGİN ALTAY (Sinop) – Bu nasıl üslup
böyle ya! Böyle üslup mu olur ya! 
ALİ İHSAN YAVUZ (Devamla) – Şimdi, ben
daha ne… 
ENGİN ALTAY (Sinop) – Buyur açıkla, ne
varsa açıkla! “Elimde belge var, konuşursam…”
ALİ İHSAN YAVUZ (Devamla) – Bakın,
benim daha ne anlatacağım belli olmadan…”
ENGİN ALTAY (Sinop) – Açıklamazsan
namertsin! Açıklamazsan namertsin!
YUSUF HALAÇOĞLU (Kayseri) – Açıkla
varsa.
BAŞKAN – Sayın Altay, lütfen ama… Sayın
Altay… Sayın Altay, böyle bir tarz olur mu?
ALİ İHSAN YAVUZ (Devamla) – Bir parti
grup başkan vekilinin… Benim daha ne açıklayacağım belli değil…
ENGİN ALTAY (Sinop) – “Elimde belge
var.” diyor, varsa açıkla kardeşim! Öyle şey olur mu ya?
ALİ İHSAN YAVUZ (Devamla) – …bir parti
grup başkan vekilinin bana bu şekilde laf atması gerçekten hayretimi bir kat
daha artırmış bulunuyor. 
ENGİN ALTAY (Sinop) – Evet, sen daha
çok hayrette kalırsın bu Mecliste. 
ALİ İHSAN YAVUZ (Devamla) – Birazdan
söyleyeceğim Allah’ın izniyle.
ENGİN ALTAY (Sinop) – Söyle.
ALİ İHSAN YAVUZ (Devamla) – Ama
öncelikle şunu söylemek istiyorum: Cumhuriyet Halk Partisi İstanbul
Milletvekili Sayın İhsan Özkes Bey’i dikkatlice dinledim. Sanki hutbenin bir
şartı da aktarılan hadisişerifin mealini vermekmiş gibi bir söylem gördüm
burada; bunun doğru olmadığını söylemek istiyorum. Hutbenin bir şartı da bu
değil.
Bakınız, değerli milletvekilleri,
Sakarya’da merkez ilçe başkanlığı yaptığım dönemlerde şunu sık sık duydum:
Avrupa Birliği kapsamında hutbelerde “…(x) Allah katında tek din İslam’dır.”
ayetikerimesi yasaklanmışmış. Her gittiğim yerde de okunuyor gördüm ama böyle
bir söylentiyi sık sık da duymuştuk. Birçok kez müftülerle görüştüm, hocalarla
görüştüm “Yok böyle bir şey.” dediler. Bakın, söylüyorum buradan, bunu tonlarca
kez duymuş birisi olarak söylüyorum, bir kısmınız da buna şahit olmuştur:
Gidin, isterseniz cuma günleri, bakın, hutbelerden aynı ayetikerime okunmaya
devam ediyor. Ama, bu, o zaman söylendi. Şimdi de sandıklarda istenilen sonuç
alınamayınca tam bir manipülasyon, tam bir dezenformasyon örneği ortaya
konulmak suretiyle kendi başarısızlıkları örtülmeye, AK PARTİ’nin başarısı da
bir anlamda gölgede bırakılmaya çalışılıyor. Tam böyle bir şeyin resmidir bu. 
Yine bakınız, İhsan Bey, cevap vermek
istemiyorum ama yani…
BAŞKAN – Vermeyin o zaman cevap vermek
istemiyorsanız. 
ALİ İHSAN YAVUZ (Devamla) - …yedi yıl
müftülük yapmış bir arkadaşımız, bize daha önce de Taif’te Peygamber
Efendimiz’in yolculuğunda her şeye rağmen beddua etmediğini defalarca anlatan
bir arkadaşımız. Şimdi de Peygamber Efendimiz’in o hususunu bilmesine rağmen,
burada beddua etmeye kalkışmasını gerçekten son derece yadırgadım. 
Bakınız, Taif yolculuğunu hatırlar
mısınız bilmiyorum. Peygamber Efendimiz Mekke’nin o zor şartları altında
kendisini Taif’e atıyor, yanında evlatlığı Zeyd (RA) ve oradan yardım görmek
istiyor ama sonunda kendisi taşlatılıyor, kan içerisinde kalıyor, hatta giydiği
ayakkabıların kan içerisinde kaldığı rivayet ediliyor. Çocuklara taşlatıyorlar,
kendisini zar zor bir bağa atıyor ve bağda kendisini kurtarmaya ve orada bir
parça dinletmeye çalışıyor ama yoldayken rivayet odur ki Cebrail (AS) “Dile,
buranın altını üstüne getireyim.” diye kendisine hitap ediyor. O da “Olur ya,
bu beni taşlayanların neslinden Allah’a iman eden, Allah’a ibadet eden bir
zümre çıkar.” diyor ve bunun için beddua etmiyor. Bu husus bu kadar açıkken ve
müftülüğüyle bu derece övünen sayın vekilimizin bunu bir kenara koyarcasına ve
görmemek suretiyle bedduaya kalkışmasını gerçekten bir milletvekili olarak son
derece yadırgadığımı ifade etmek istiyorum.
Sayın İhsan Özkes’le ilgili daha fazla
bir şey söylemek istemiyorum ama Milliyetçi Hareket Partisinin konuşmacılarına
özellikle bazı hususları dile getirmek ve bazı hususlara ilişkin vurgularda
bulunmak istiyorum. Cumhuriyet Halk Partisi Grup Başkan Vekilimizin, “belge,
bilgi” derken hemen bana dönük, yeniyim de biraz ya, hani alabora da olmam
mümkün açıkçası, bu kürsüye çok fazla da konuşma yapmak üzere çıkmıyorum, hemen
taarruza geçmesini anlamadım. Hâlbuki benim vereceğim belge, bilgi daha çok
Milliyetçi Hareket Partisiyle ilgiliydi. 
S. NEVZAT KORKMAZ (Isparta) – Sen hazır
ol o zaman bizim taarruzumuza! 
ALİ İHSAN YAVUZ (Devamla) – Evet, çok
güzel! 
Bakınız, bir sürü şey söylendi...
Tabii, ben zaman var diye girdim, zaman çok fazla yok. 
S. NEVZAT KORKMAZ (Isparta) – Sen
hakikaten acemisin kardeş yani. Uğraşma sen en iyisi.
ALİ İHSAN YAVUZ (Devamla) – O zaman
atlayarak geçiyorum. 
Bakınız, itirazlar, şikâyetler, Yüksek
Seçim Kurulunun yaptıkları sandık kurulları vesaire. Zamanımın çok azaldığını
şimdi fark ederek, bütün bunları atlayarak sonuca gelmek istiyorum. 
Bakınız, birkaç yerde özellikle yapılan
itirazlara ilişkin size belge ve bilgi ortaya koymak istiyorum. Sanki AK PARTİ
birçok yerde yolsuzluk yapmış, usulsüzlük yapmış ve bundan dolayı başarı elde
etmiş. Bir kere, tüm konuşmacılar buna vurgu yapıyor. 
S. NEVZAT KORKMAZ (Isparta) – Kedi
giriyor trafoya, kedi, kedi! 
ALİ İHSAN YAVUZ (Devamla) – Oysa Yüksek
Seçim Kurulunun nasıl oluştuğuna, 298 sayılı Yasa’nın 17’nci maddesine bir
bakmalarını öneriyorum, 18’inci maddesine bakmalarını öneriyorum, 108’inci
maddesine bakmalarını öneriyorum. Bu Yüksek Seçim Kurulunun 138 sayılı
Genelgesi’ni baştan sona bir okumalarını istiyorum. Bu sayın konuşmacıların
kendilerinin nelere ilişkin haklarının olduğuna dair bir bilgileri yoksa benim
yapacak olduğum hiçbir şey yok ama tüm bu söylediğim maddeleri ve bu genelgeyi
baştan sona okumuş olsalardı esasen seçim kurulunda da, sandık kurulunda da,
sandık başında da AK PARTİ’nin daha zorda kaldığını, AK PARTİ’nin aleyhine bir
durum olduğunu çok açık ve net bir şekilde göreceklerdi. 
S. NEVZAT KORKMAZ (Isparta) – Trafoya
niye kedi giriyor, bir anlat bakalım?
ALİ İHSAN YAVUZ (Devamla) – Daha
sonraki süreçte inşallah bunları da konuşuruz ama bakın ben başka bir şey
vurgulayacağım. Ankara’da seçime gölge düşürmek isteyenler, biliyorsunuz,
burada birtakım dezenformasyonlara giriştiler. Bir tanesi şuydu: Özgür Güven
diye birisi var, Özgür Güven. Yüksek Seçim Kurulu Başkanı Sadi Güven. Nesi
olabilir? Hiç araştırmaya gerek yok; eşi olabilir, büyükşehirde de danışman. 10
bin TL maaş alıyormuş, Yüksek Seçim Kurulu Başkanının eşiymiş. Ya, böyle büyük
bir velvele kopartıldı. Hâlbuki bu bir beyefendi, bir bay. Evet, böyle bir
danışman var ama Yüksek Seçim Kurulunun Başkanıyla alakası yok. Bayan da değil
zaten, bu bir beyefendi. Ama bunları… 
S. NEVZAT KORMAZ
(Isparta) – Kim dedi bu iddiayı?
ALİ İHSAN YAVUZ
(Devamla) – Size değil… Sayın Vekilim, size değil bu, ortaya konuşuyorum
bunları.
S. NEVZAT KORMAZ
(Isparta) – Ama ortaya konuşma lütfen. “Milliyetçi Hareket Partisine” dediniz,
sonra ortaya konuşuyorum diyorsunuz.
ALİ İHSAN YAVUZ
(Devamla) – Bakınız, bunlar yapıldı. Peki, size gelelim o zaman. Hayhay, size
gelelim. Bakınız, Kastamonu Çatalzeytin, Yozgat Sorgun, iki tane örnek vermek
istiyorum ve belgeleriyle konuşmak istiyorum ama vaktim yetmez diye sadece…
FARUK BAL
(Konya) – Adana’yı ver, Adana’yı. Adana’yı örnek ver. Adana’ya gel.
ALİ İHSAN YAVUZ
(Devamla) - Adana’ya da gelebiliriz, Yalova’ya da gelebiliriz. 
Kastamonu
Çatalzeytin’de ne oldu? Oy pusulaları çamura atıldı. Biz 10 oyla kazanmıştık,
seçimin iptali sağlandı. Ne olmuştu orada? Ben size söyleyeyim. Milliyetçi
Hareket Partisinin sandık kurulu üyesinin verdiği beyanı okumak istiyorum. Bir
de aynı sandığın sandık kurulu başkanının ifadesini okumak istiyorum. Şu anda
yargılama devam ediyor. Bakınız, isterseniz, sandık başkanınınkini okumayayım,
ben sadece Milliyetçi Hareket Partisinin beyanını okuyayım size.
YUSUF HALAÇOĞLU
(Kayseri) – İkisini de oku, ikisini de.
ALİ İHSAN YAVUZ
(Devamla) – “Abdurrahman Özcan da bir ara bizim bulunduğumuz odaya girdi.
Abdurrahman Özcan 1’inci sıra Milliyetçi Hareket Partisi Meclis üyesi. Odaya
girdi. Oy pusulalarının bulunduğu sıranın önüne çömeliyor gibi yaptı ve aniden
masada bulunan Milliyetçi Hareket Partisine ait oy pusulalarını kaptı ve açık
olan camdan aşağıya doğru attı. Ben hemen müdahale etmek istedim ancak başarılı
olamadım ve oy pusulalarını aşağıya atmasını engelleyemedim. Abdurrahman Özcan
oyları camdan aşağıya attıktan sonra odayı hemen terk etti. Bir başkası
küfretti, bir başkası yırttı, bir başkası sandık kurulu başkanını darbetti.”
Bunların hepsinin Milliyetçi Hareket Partili olduğuna dair belgeler elimizde
var. Dolayısıyla, orada ve başka yerlerde olan bu ve benzeri hususlar son
derece açık, son derece nettir ama işte, sonuçta mağlup olan başka şeylere
tevessül ediyor ve bir yerleri, birtakım kişileri günah keçisi olarak ilan
etmek istiyor. Durum bundan ibarettir.
Tekrar hepinizi
saygıyla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
İHSAN ÖZKES (İstanbul) – Sayın Başkan…
BAŞKAN - Buyurun Sayın Özkes.
İHSAN ÖZKES (İstanbul) – Sayın Başkan,
konuşmacı konuşmasının birçok yerinde bizzat ismimi söyleyerek beni eleştiren
ve çarpıtma yapan konuşmalar yaptı, müsaade ederseniz…
BAŞKAN – Mesela ne söyledi Sayın Özkes?
İHSAN ÖZKES (İstanbul) – Ne söyledi:
“Hutbenin bir şartı da bu değil… (x) ayeti yasaklandı.” diye söyledi.
Halbuki böyle değilmiş, onu anlattı. 
Yine…
BAŞKAN – Buyurun Sayın Özkes, iki
dakika sataşma nedeniyle söz veriyorum. Lütfen yeni sataşmalara mahal vermeyin.
RECEP ÖZEL (Isparta) – Yeni sataşma
olmasın ama.
VII.- SATAŞMALARA İLİŞKİN KONUŞMALAR (Devam)
3.- İstanbul Milletvekili İhsan Özkes'in, Sakarya
Milletvekili Ali İhsan Yavuz’un MHP grup önerisi üzerinde yaptığı konuşması
sırasında şahsına sataşması nedeniyle konuşması
İHSAN ÖZKES (İstanbul) - Teşekkür
ederim. Sayın Başkan.
Sayın Başkan, değerli milletvekilleri;
hepinizi saygıyla selamlıyorum.
Şimdi, bakınız ben bir kitap yazdım
“AKP’nin Gerçek Yüzü” diye. Bu kitapta o hutbe konusu işleniyor. Belgeleriyle
cuma hutbelerinde okunması âdet olan “…”(x) ayetinin
yasaklandığını ben bu kitapta anlatıyorum. Şimdi, o konuya girersem iki dakika
ona yetmez bile. 
Şimdi “Hutbenin bir şartı değil
hutbenin Türkçesinin verilmesi.” diyor Şimdi yani hutbede… 
OSMAN AŞKIN BAK (İstanbul) – Ya, niye
beddua ediyorsun, onu söyle? Niye beddua ediyorsun?
İHSAN ÖZKES (Devamla) - …Allah’ın
ayetinin anlamı Hazreti Muhammed’in (ASV) hadisinin Türkçesi verilmeyecek de
Allah aşkına Tayyip Erdoğan’ın sözlerini mi vereceksiniz hutbede ya! Allah’tan
korkun artık ya! Bu kadar da olmaz ya!
OSMAN AŞKIN BAK (İstanbul) – Kürsüden
niye beddua ediyorsun?
BAŞKAN – Sayın Bak, lütfen… Sayın Bak…
İHSAN ÖZKES (Devamla) - Gerçekten bu
kadar da olmaz.
ENGİN ALTAY (Sinop) - Osman, haydi döv
adamı! Çıldırtma beni ya! Yapma ya!
BAŞKAN – Sayın Altay…
İHSAN ÖZKES (Devamla) - Beddua konusuna
gelince: Ya kardeşim, adam çıkıyor -iddia bu- “Her cuma günü bir ayet
sallıyorum.” diyor, “Bu Bakara iyi makara.” diyor. Ben de diyorum ki…
RECEP ÖZEL (Isparta) – Yanlış yanlışla
şey olmaz.
İHSAN ÖZKES (Devamla) - …bunu söyleyen
kişi eğer söylediği kesinse bunu söyleyen kâfir olur. 
ENGİN ALTAY (Sinop) – Evet.
İHSAN ÖZKES (Devamla) - Bunu söyleyen
kişi kesinlikle tövbe etmelidir ve Müslümanların oylarıyla gelip Müslümanların
inancına, ayetine, kitabına dil uzatamaz diyorum. Siz bunu savunmaya
çalışıyorsunuz. Ben de bu zihniyeti Allah kahretsin diyorum. Benim kahretsin
dediğim bu zihniyettir. Şimdi, bunun… 
GÜLAY DALYAN (İstanbul) – Özgür irade var, özgür irade!
İHSAN ÖZKES (Devamla) – Hırsızlık haramdır. Hırsızlığı savunanı Allah
kahretsin diyorum ya! 
RECEP ÖZEL (Isparta) – Allah Allah, sen mi savunuyorsun?
GÜLAY DALYAN (İstanbul) – Demokrasi var, özgürlük var; sen nasıl
düşünüyorsan biz de onu düşünüyoruz.
İHSAN ÖZKES (Devamla) – Şimdi, benim bunu söylememde ne beis var Allah
aşkına? Şimdi, ben kendi şahsım için bir şey istemiyorum ki. Allah’ın dinini
savunuyorum, savunurken bana hücum ediyorsunuz.
(Mikrofon otomatik cihaz tarafından kapatıldı) 
İHSAN ÖZKES (Devamla) – Ben de diyorum ki: Allah’tan korkun, Tayyip’ten
değil. (AK PARTİ sıralarından gürültüler)
MEHMET ERSOY (Sinop) – Sana mı kaldı? Sana mı kaldı be?
BAŞKAN – Sayın Özkes, teşekkür ediyorum.
İHSAN ÖZKES (Devamla) – Allah’tan korkun, Tayyip’ten değil diyorum ya.
BAŞKAN – Sayın Özkes… 
MEHMET ERSOY (Sinop) – Allah’ın dini kim, sen kimsin! Allah’ın dini sana
mı kaldı! Yazıklar olsun!
ENGİN ALTAY (Sinop) – İyi, size kaldı. Sanki siz Allah’ın
tahsildarısınız anasını satayım ya! Tahsildar mısınız siz?
BAŞKAN – Sayın milletvekilleri, lütfen…
YUSUF HALAÇOĞLU (Kayseri) – Sayın Başkan…
BAŞKAN – Buyurun Sayın Halaçoğlu.
YUSUF HALAÇOĞLU (Kayseri) – Biraz önce konuşan hatip grubumuza sataşmada
bulundu.
BAŞKAN – Ne söyledi Sayın Halaçoğlu?
S. NEVZAT KORKMAZ (Isparta) – Milliyetçi Hareket Partisinin
Çatalzeytin’de yolsuzluk yaptığını söyledi.
BAŞKAN – Sayın Halaçoğlu ifade eder Beyefendi, lütfen.
YUSUF HALAÇOĞLU (Kayseri) – Onun dışında, usulsüzlük yaptığımızı ifade
etti.
BAŞKAN – Buyurun Sayın Halaçoğlu, iki dakika söz veriyorum sataşma
nedeniyle. (MHP sıralarından alkışlar)
4.- Kayseri Milletvekili Yusuf Halaçoğlu'nun, Sakarya
Milletvekili Ali İhsan Yavuz’un MHP grup önerisi üzerinde yaptığı konuşması
sırasında Milliyetçi Hareket Partisine sataşması nedeniyle konuşması
YUSUF HALAÇOĞLU (Kayseri) – Teşekkür ederim Sayın Başkanım.
Şimdi, Çatalzeytin’de meydana gelen olaylar zaten mahkemeye intikal
etmiş oluğu için onun sonuçlarını hep birlikte göreceğiz. Onun için onun
üzerinde konuşmanın pek gereğini duymuyorum. Yani hep bize söylersiniz ya
“Mahkemedeyse niye konuşuyorsunuz?" diye, o zaman mahkemedeki olayların ne
olacağını göreceğiz.
Onun dışında, tabii ki bakın, siz de biliyorsunuz, siz de birçok seçim
bölgesinde itirazda bulundunuz “Bunlar yanlış oldu, şunlar yanlış oldu."
diye. Gayet tabii, ama siz iktidarsınız. İktidar olduğunuz için seçim
güvenliğini sağlamak zorundasınız, sandık güvenliğini sağlamakla mükellefsiniz.
Eğer bunları sağlayamamışsanız o zaman suçu başkasına yükleme hakkına sahip
değilsiniz çünkü dediğim gibi, iktidarsınız, muktedir olmak zorundasınız. Ama
burada belediye oylarında, siz ne derseniz deyin 2,5 milyon oy kaybettiniz.
Yani 4 milyon yeni seçmenin katılmasına rağmen…
SALİM USLU (Çorum) – Sen sayı saymasını bilmiyorsun.
YUSUF HALAÇOĞLU (Devamla) – Ya, kardeşim, bundan önce 21 milyon oy
almıştınız, 19 milyon küsura düştünüz, bunu siz de biliyorsunuz, biz de
biliyoruz. Bunun karşılığını vermenin gereği yok. 
Kaldı ki biz önergemizde bunun
araştırılmasını isterken şunu söyledik, dedik ki: “Yüksek Seçim Kurulu
üyelerine, yine seçim kurulunda diğer görev yapan hâkimlere, görevlerini
hakkıyla yapmış olanlara teşekkür ediyoruz.” Ama bunun ötesinde layıkıyla
görevini yerine getirmemiş olanlar için yaptığımız konuşma bizim ve bunun
araştırılmasını istedik. Yani eğer bundan herhangi bir çekinceniz yoksa, parti
olarak kendinize güvenceniz sarsılmamışsa bunun karşısına çıkarsınız. 
Yalnız Taif’le ilgili verdiğiniz örneğe
bir cevap vermek istiyorum. 
Şimdi, doğru söylüyorsunuz, Taberi’de
de yazar “Kısas-ı Enbiya”da da yazar. Peygamberimiz taşlanmıştır ve beddua
etmemiştir, ola ki içlerinden imana gelenler olabilir diye. Siz öyle bir şey
söylediniz ki, size beddua edilmemesini istiyorsunuz, yani ola ki AKP’lilerden
imana gelen tipler olur mu demek istiyorsunuz? (MHP sıralarından alkışlar) 
MEHMET SÜLEYMAN HAMZAOĞLU (Diyarbakır)
– İmanımızdan şüphemiz yok bizim. Hiç merak etmeyin. 
YUSUF HALAÇOĞLU (Devamla) – Hayır yani
kendi sözünüzle söylediniz…
OSMAN AŞKIN BAK (İstanbul) – Ya, Hocam,
ne alakası var? 
BAŞKAN – Teşekkür ediyorum. 
VI.- ÖNERİLER (Devam)
A) Siyasî Parti Grubu Önerileri (Devam)
2.- MHP Grubunun, Erzurum Milletvekili Oktay Öztürk ve
arkadaşları tarafından, 30/3/2014 tarihinde gerçekleştirilen mahallî idareler
genel seçimlerindeki gerek sandık kurullarının gerekse seçim kurullarının iş ve
işlemlerinden kaynaklanan usulsüzlükler ile mevzuat kaynaklı düzensizliklerle
ilgili olarak alınması gereken önlemlerin belirlenmesi amacıyla 30/4/2014
tarihinde verilmiş olan Meclis araştırması önergesinin, Genel Kurulun 4 Haziran
2014 Çarşamba günkü birleşiminde sunuşlarda okunmasına ve görüşmelerinin aynı
tarihli birleşiminde yapılmasına ilişkin önerisi (Devam)
BAŞKAN – Milliyetçi Hareket Partisi
grup önerisini oylarınıza sunuyorum: Kabul edenler… Kabul etmeyenler… Kabul
edilmemiştir. 
Cumhuriyet Halk Partisi Grubunun İç
Tüzük’ün 19’uncu maddesine göre verilmiş bir önerisi vardır; okutup işleme
alacağım ve oylarınıza sunacağım: 
3.- CHP Grubunun, Giresun Milletvekili Selahattin
Karaahmetoğlu ve arkadaşları tarafından, tarım alanlarımızda yaşanan kuraklık
ile 29-30-31 Mart 2014 tarihlerinde yurdumuzun bazı bölgelerinde meydana gelen
don afetinin üreticimize ve tarımsal üretimimize vereceği zararların tespit
edilerek çözüm önerilerinin araştırılması amacıyla 7/5/2014 tarihinde verilmiş
olan Meclis araştırması önergesinin, Genel Kurulun 4 Haziran 2014 Çarşamba
günkü birleşiminde sunuşlarda okunmasına ve görüşmelerinin aynı tarihli
birleşiminde yapılmasına ilişkin önerisi
04/06/2014
Türkiye Büyük
Millet Meclisi Başkanlığına
Danışma Kurulunun, 04/06/2014 Çarşamba
günü (Bugün) yaptığı toplantısında siyasi parti grupları arasında oy birliği
sağlanamadığından, grubumuzun aşağıdaki önerisinin İç Tüzük’ün 19’uncu maddesi
gereğince Genel Kurulun onayına sunulmasını saygılarımla arz ederim.
 
Engin Altay
 
Sinop
 Grup
Başkan Vekili
Öneri: 
Giresun Milletvekili Selahattin
Karaahmetoğlu ve arkadaşları tarafından, tarım alanlarımızda yaşanan kuraklık
ile 29-30-31 Mart 2014 tarihlerinde yurdumuzun bazı bölgelerinde meydana gelen
don afetinin üreticimize ve tarımsal üretimimize vereceği zararların tespit
edilerek, çözüm önerilerinin araştırılması amacıyla 07/05/2014 tarihinde
Türkiye Büyük Millet Meclisi Başkanlığına verilmiş olan Meclis araştırma
önergesinin (1342 sıra no.lu) Genel Kurulun bilgisine sunulmak üzere bekleyen
diğer önergelerin önüne alınarak, 04/06/2014 Çarşamba günlü birleşimde
sunuşlarda okunması ve görüşmelerinin aynı tarihli birleşiminde yapılması
önerilmiştir.
BAŞKAN - Cumhuriyet Halk Partisi grup
önerisi lehinde söz isteyen Selahattin Karaahmetoğlu, Giresun Milletvekili. 
Buyurun Sayın Karaahmetoğlu. (CHP
sıralarından alkışlar) 
SELAHATTİN KARAAHMETOĞLU (Giresun) -
Sayın Başkan, değerli milletvekilleri; kuraklık, don, sel ve son olarak dolu
tarım ürünlerimize büyük oranda zarar vermiştir. Yaşadığımız kuraklıkla
birlikte, buna eklenecek aşırı sıcak havalar neticesinde tarım sektöründe
yaşanan felaketin etkisi katlanarak artacak ve gelecek yılları etkilemesi
muhtemel bir gıda krizine dönüşebilecektir. 
Küresel ısınmanın etkilerinin son
yıllarda ülkemizde de belirgin şekilde kendini göstermeye başladığını söylemek
bu konudaki veriler ışığında bir kehanet olmayacaktır. Türkiye genelinde yağış
miktarının, geçen yıl ortalamalarına göre yüzde 37,5 oranında azaldığı
görülmektedir. Geçtiğimiz yüzyılda Türkiye'de her on yılda sıcaklık 0,2
santigrat derece arttı ve yağışta da yaklaşık yüzde 10 azalma yaşandı. Geçtiğimiz
kırk yılda Türkiye 2,5 milyon hektar sulak alanın yarısını ne yazık ki
kaybetti. Yirmi yıl içerisinde, 4 bin metreküp olan kişi başına düşen su
miktarı 1.400 metreküpe düştü.
Küresel ısınmanın etkileri ülkemizde
sanılandan daha hızlı şekilde kendini göstermeye başlamıştır. Küresel ısınma,
tarımsal alanda toplam ürün miktarının azalmasıyla kendisini göstermektedir.
Tarım arazilerinin korunması ve amacı dışında kullanılmaması gerekmektedir.
Gıda ve tarım örgütü FAO'ya göre son yıllarda kişi başına düşen tarım arazisi
gelişmiş ülkelerde yüzde 14,3, gelişmekte olan ülkelerde yüzde 40 oranında
azalmıştır. Kişi başına düşen tarım arazisi miktarı 0,23 hektar olup, 2050
yılında 0,15 hektara düşecektir.
Kıtlık ve açlığın dünyayı ciddi olarak
tehdit ettiği 21’inci yüzyılda, toprak ve su en önemli stratejik maddeler
olarak kabul edilmektedir. Kurak ve susuz geçen bir kışın ardından 29-30-31
Mart 2014 geceleri büyük don felaketi yaşanmıştır. Tarımsal rekolte düşüşü
şimdiden gıda enflasyonu şeklinde kendini göstermeye başlamıştır. Üreticiden
başlayarak tüketiciye kadar ve ihracat gelirlerindeki büyük kayıplar anlamında
hepimiz bu faturayı ortak şekilde ödeyeceğiz. 
Buğday üretimimizde yüzde 30, arpada
yüzde 15 civarında bir kayıp öngörülmektedir. Bu, buğday fiyatının yükselmesi
ve ithalata başvurulması anlamına gelmektedir. Mera ve otlaklardaki kuraklık,
yem ve saman üretimindeki düşüş sonucu hayvancılıkta sorunlar yaşanacaktır.
Türkiye’nin hububat ambarlarından Çukurova’da yaşanan kuraklık nedeniyle
rekoltenin yüzde 50 oranında düşmesi beklenmektedir. Ayçiçeği, mısır, pamuk
gibi ürünlerde de sıkıntılar yaşanacaktır. 2013 yılında 22 milyon ton rekor
buğday üretimine rağmen 4 milyon ton ithalat yapıldığı dikkate alındığında
rekolte düşüklüğünün ve kuraklığın yaratacağı olumsuz etki daha iyi
anlaşılacaktır. 
Mart ayında etkili olan don olayı
Malatya’da kayısıyı, Karadeniz’de fındığı vururken, bazı bölgelerde dolu da
meyve ağaçlarına ve zeytinliklere zarar vermiştir. Ege Bölgesi’nde dolu
yağışından kirazda, üzümde, zeytinde, şeftalide, armutta yüzde 70, yüzde 80,
yüzde 90 oranlarına varan zararın olduğu bildirilmektedir. Fındıkta yüzde 40’ı
aşan zarar meydana geldi. Dünya ihracatının yüzde 80’inden fazlasını
gerçekleştiren Türkiye’de kayısıda zarar yüzde 90’lara vardı. 
Sayın milletvekilleri, Doğu Karadeniz
ekonomisinin iki ana direği olan çay ve fındıkta da don felaketinden büyük
zarar görüldü. Özellikle fındık, Doğu Karadeniz Bölgesi’nde yaşayan nüfusun
önemli bir bölümü için tek geçim kaynağıdır. Alternatif ürün kivi de don
olayından zarar görmüştür. Fındık üretiminde ve ihracatında dünyada ilk sırada
yer alan Türkiye, yılda 600-700 bin ton kabuklu fındık üretiyor ve bunun
yaklaşık yüzde 80’ini ihraç ediyor. Bu gelişmeler Karadeniz Bölgesi tarımsal
üretiminde bu yıl büyük bir kayıp yaşanacağını gösteriyor. Geçen yıl 570 bin
ton dolayındaki fındık rekoltesinin don nedeniyle bu yıl 350 bin tona düşeceği
öngörülüyor. Fındıkta yaşanan don sebebiyle en fazla ürün kaybı Doğu Karadeniz
Bölgesi’nde görülmektedir. Ordu, Giresun ve Trabzon üreticilerinin
mağduriyetinin giderilmesine dönük kanun teklifi verdiğimizi de belirtmek
isterim. 
Değerli arkadaşlar, bir yıl fazla olan
rekolte, düşük olan yıllardaki ihtiyacı karşılamaktadır, fındık elimizde
kalacak iddiaları hiç gerçekleşmemiştir. Bu iddialar, tek geçimi fındık olan
üreticimizin elinden fındıkları yok pahasına alınmak için yapılmaktadır.
Yöremizde 1-2 ton fındığı olan üretici “Fındığım çok.” diye sevinir. Onun alın
terinin karşılığını almasını sağlamak hepimizin boynumuzun borcudur. 
2004 yılında yaşanan don afetinden
sonra fındık üreticisinin zararının karşılanması için Hükûmet kararlar alsa da,
afetin yaralarının sarılması için verilen sözler yerine getirilmemiştir. 1
milyar TL olduğu tahmin edilen don hasarının Hükûmet tarafından bütçe
marifetleriyle gasbedildiğine tanık olduk. 292 trilyon lira tespit etmişlerdir,
bunun 160 trilyon lirası bütçe marifetiyle üreticiye verilmemiştir. 2004
yılında yaşanan donda Giresun'da ürün ve rekolte kaybı daha fazla olmasına
rağmen, belirlenen 35.649 fındık üreticisine Giresun İl Hasar Tespit Komisyonu
Raporu doğrultusunda tespit edilen yardımın bile ancak yüzde 44'ü ödenmiş ve
geri kalanının ödenmesi kanunla durdurulmuştur.
2004 yılı afet yardımını alamayan
fındık üreticisine Tarım Bakanı “Türkiye Büyük Millet Meclisinin iradesi bu
yönde karar verdi.” demiştir. 4 Nisan 2004 yılındaki don afeti ardından on yıl
sonra, 29-30-31 Mart 2014 tarihinde yaşanan don afeti fındık üreticisini
oldukça endişelendirmektedir. AKP iktidarı 2004 don afetinden üreticiye olan
borcunu da hesaba katarak düzenleme yapmalıdır. Bunun yanında geleneksel tarım
üretimi yüzde 80 oranında yağışlara bağlı olan Türkiye'de kuraklığın hâlen
tarım sigortası kapsamı dışında tutulduğunu da hatırlatmak istiyorum. Seçim
bölgem Giresun’da ziraat odaları, İl Gıda, Tarım ve Hayvancılık Müdürlüğü,
TARSİM Bölge Müdürlüğüyle yaptığım görüşmelerde, aldığım bilgilerde bölgemizde
250-300 metreye kadar olan yüksekliklerin altında kalan kısımda fındıkta
herhangi bir sorun yoktur. 300 metre yükseklikten yukarıdaki fındık
bahçelerinde yüzde 70-80 oranında, bölgenin ifadesiyle don yanığı vardır. 500
metrenin yukarısındaki fındık bahçelerinde de bu oran yüzde 100’e varmaktadır.
Ordu Üniversitesi Ziraat Fakültesi Ziraat Ana Bilim Dalı Başkanı Sayın Profesör
Turan Karadeniz de ifadelerinde fındık ağaçlarının dallarının iki üç yıl
kendilerini onaramayacağını ve iki üç yıl fındık alamayacağını belirtmektedir. 
Yapılması gereken şeyler, önerilerimiz;
özellikle 2004 don afetinden dağıtılmayan 160 milyon liranın fındık
üreticilerine dağıtılması, tarımsal ve zirai kredilerin bir yıl faizsiz olarak
ertelenmesi ve yine gerektiğinde faizsiz olarak kredi olanaklarının sağlanması;
bölgemde, Giresun’da üreticilerin ancak yüzde 25’inin TARSİM’den poliçe
yaptırdığını, yüzde 75’inin yaptırmadığını ya da yaptıramadığını düşünerek
zararlarının karşılıksız hibe olarak verilmesi konusunda yaptığımız
önerilerimizin araştırma komisyonu kurularak, dikkate alınarak üreticimizin
lehine bir karar verilmesi gerektiğini düşünüyorum. 
Ayrıca doğal afetlerden etkilenen
üreticilerin mağduriyetini gidermek üzere 2006 yılında başlatılan tarım
sigortası uygulamasının don afetinin mağdur üreticilerinin tamamını kapsaması
yanında, kuraklığın bir sigorta riski kapsamında olmaması nedeniyle kuraklığın
da risk kapsamına alınması ve bu konuda verdiğim kanun teklifinin de gündeme
getirilmesi üreticilerimiz lehine önemli bir katkı sağlayacaktır. 
Yüce heyeti saygıyla selamlıyorum,
saygılar sunuyorum. (CHP sıralarından alkışlar) 
BAŞKAN – Teşekkür ediyorum. 
Cumhuriyet Halk Partisi Grubu önerisi
aleyhinde söz isteyen Mehmet Öntürk, Hatay Milletvekili.
Buyurun Sayın Öntürk. (AK PARTİ
sıralarından alkışlar) 
MEHMET ÖNTÜRK (Hatay) – Sayın Başkan,
sayın milletvekilleri; 29-30-31 Mart 2014 tarihinde yurdumuzun çeşitli
bölgelerinde meydana gelen don felaketiyle ilgili Cumhuriyet Halk Partisinin
araştırma önergesinin aleyhinde söz almış bulunmaktayım. Yüce heyetinizi
saygıyla selamlıyorum. 
Değerli arkadaşlar, öncelikle, doğal
afetlerde zarar gören tüm çiftçilerimizle aynı üzüntüyü ben de paylaşıyorum.
İnşallah, böyle afetleri bir daha ülkemiz görmez diye yüce Allah’a dua
ediyorum. 
29-30-31 Mart
tarihleri arasında İç Anadolu, Doğu Anadolu, Karadeniz’in yüksek bölgeleri,
hatta Akdeniz Bölgesi’nde don felaketi olmuştur. Sadece bu tarihlerde de don
felaketiyle karşılaşmıyoruz. Yılın değişik aylarında sel felaketleri; işte, son
dönemde yaşadığımız kuraklık gibi, su baskınları, dolu, bir sürü doğal afetle
karşılaşmaktayız. Burada öncelikle ne yapmamız gerektiğini bir ortaya objektif
olarak sunmamız lazım. Bunlardan bir tanesi, çevreyle ilgili duyarlı mıyız,
bununla ilgili ne tür düzenlemeler yaptık, bunları bir ortaya koymamız lazım.
İkincisi, tarımsal kuraklıkla mücadele stratejisi ve eylem planı hazırlanması gerekmekte,
bununla ilgili neler yaptık? Üçüncüsü, sele karşı ve kuraklığa karşı gölet,
baraj, ne tür yatırımlar yapıldı; suyun daha ekonomik kullanılması için ne tür
teknolojik yatırımlar yapıldı, bunları incelememiz gerekir. Ayrıca en önemli
konu, tarımsal sigortanın yapılması mutlaka gerekmektedir. Dona karşı,
özellikle dona karşı teknolojik aletler kullanılarak üreticimizin bu afetten
mümkün olduğu kadar minimum zararla ürününü kurtarması gerekmektedir.
Bir diğeri de,
olmazsa olmazımız, çiftçi için söylüyorum, devlet yardımlarının artarak devam
etmesi mutlaka gerekmektedir.
Peki,
iktidarımız döneminde bu saydığımız sorunların hangileri yapıldı, bunlara bir
göz atmak gerekir diye düşünüyorum.
Değerli
arkadaşlar, bakın, çevreyle ilgili, Türkiye’de 2000’li yıllarda doğal gaz
kullanımı yüzde 17 iken bugün doğal gaz kullanımı yüzde 32 seviyelerine
çıkmıştır. Yine petrol kullanımı yüzde 41 iken yüzde 26 seviyesine düşmüştür.
Ayrıca “yenilenebilir enerji” dediğimiz enerjilere hızla artarak yatırım
yapılmakta ve kullanılmakta, bu oran da yüzde 0,3’ten yüzde 4 oranlarına
yükselmiştir.
Yine, atık su
arıtma tesisleriyle ilgili 2002 yılında bu sayı 145 iken 2013 yılında bu sayı
412 rakamına ulaşmıştır. Atık su arıtılan belediye nüfusu yüzde 34 iken 2002
yılında, bugün yüzde 75 seviyelerine ulaşmıştır. Katı atık düzenli depolama
tesisleriyle ilgili bu sayı 2003’te 15 iken 2013 yılında 69’a çıkmış, hizmet
verilen nüfus 2002 yılında 23 milyon iken bugün 45 milyon seviyesine gelmiştir.
Diğer bir
yapılması gereken konu, orman alanlarının artırılması gerekir. Bu konuda da on
yıllık iktidarımızda yaklaşık 1 milyon hektar alan ormana kavuşmuş ve 2 milyar
800 milyon civarında ağaç ormanla buluşmuştur.
Değerli arkadaşlar, Türkiye, çevre
konusunda bu işlemleri yapıyor ama üstüne vazife olmayan birçok konuda da ciddi
adımlar atmış. Bunlardan bazılarını size saymak istiyorum: Bugün hidrolik,
rüzgâr başta olmak üzere temiz üretim teknolojilerinin kullanılmasıyla ilgili
Hükûmetimiz çok ciddi destek vermekte, çok ciddi gayret göstermektedir. Enerji
verimliliği potansiyelinin tespit edilmesiyle ilgili çok ciddi çalışmalar
yapılmaktadır. Binalarda verimli enerjinin yaygınlaştırılmasıyla ilgili
çalışmalar yapılmaktadır. Demir yolu ve deniz yolu payının artırılması, metro,
hafif raylı sistem başta olmak üzere toplu taşımanın geliştirilmesi, sanayi
kuruluşlarının sera gazı emisyonlarının takibi, yenilikçi teknolojilerin
teşviki, düzenli depolama tesislerine gelen organik atıkların miktarının
azaltılarak kompost üretimine yönlendirilmesi gibi birçok konuda da ciddi
adımlar atılmaktadır. Sonuç olarak, Türkiye'nin sera gazı azaltımı yolunda
önemli mücadelesi olmuştur, bu olmaya da devam edecektir.
Yine, yapılması gereken işlerle ilgili
ikinci bir konu: Tarımsal kuraklıkla mücadelede strateji, teşvik ve eylem planı
2006 yılında Bakanlar Kurulu kararıyla yürürlüğe girdi. Bununla ilgili tarımsal
kuraklık il kriz merkezleri oluşturularak il kuraklık eylem planları
hazırlandı. Erken İzleme, Uyarı ve Tahmin Komitesi kuruldu. Kuraklığa dayanıklı
çeşit geliştirmeyle ilgili çok ciddi Türkiye’de adımlar atılmakta ve önümüzdeki
beş yıl içerisinde Türkiye, hem tahıl anlamında hem pamuk, mısır anlamında hem
de narenciye anlamında kuraklığa dayanıklı çok ciddi çeşitlerle
karşılaşacaktır, bunlara kavuşacaktır. 
Yine, az önce söyledik, maddelerden bir
tanesi sele karşı ve kuraklığa karşı önlem almamız gerekir; bunlar göletlerdir,
barajlardır. Türkiye son on yıllık iktidarında 232 adet gölet ve baraj inşa
etmiştir, 216 adet sulama kanalı, 656 adet çevre ve taşkın koruma tesisleri
inşa ederek bunlara önlem almaya çalışmıştır.
Yine, ayrıca, suyun daha ekonomik
kullanılması gerekir çünkü Türkiye su zengini bir ülke değil. Bununla ilgili
de, hem damlama sulama konusunda hem yağmurlama konusunda ciddi teşvikler
verilmiştir, verilmeye de devam etmektedir. 
Yine, ilim, seçim bölgem Hatay’da 10
tane gölet, 3 tane baraj; bazıları bitmiş, bazıları inşaat aşamasında,
çalışmalar devam ediyor.
“Dona karşı teknolojik aletler üreterek
ürünlerimizi zararlardan korumamız lazım.” demiştik. Evet, ilk kez bizim
dönemimizde bahçelerimizde rüzgârgülleri kurarak, bunların yüzde 50’sini hibe
ederek çiftçimizi dondan korumak için gayretler gösteriyoruz. 
Yine, en önemlisi, tarımsal sigorta.
TARSİM 2006 yılında çıktığında biz “Tarım Bakanlığı çok ciddi bir konuyu
çözdü.” diye sevindik ama maalesef, çiftçilerimiz bu konuda duyarsız. Bugün
bahçelerdeki ürünün poliçe bedelinin yüzde 67’sini Hükûmet destekliyor; diğer,
normal tarla bitkilerinde yüzde 50’sini destekliyor. Yani şöyle basit bir örnek
vereyim: Bugün bin dönüm buğdayın sigortası 2 milyar para tutuyor, bunun
yarısını devlet ödüyor. Böyle bir parayı ödemekten çiftçimiz -olmadığından
değil- tembelliğinden mi diyelim veya sigortaya karşı alışkın olmadığından mı
diyelim… Maalesef, işte, az önce sayın milletvekilimizin dediği gibi, yüzde 50
oranlarında, 60 oranlarında, sigorta yaptırmayan çiftçimizle her yıl
karşılaşıyoruz. 
Tabii, orada bir konudan bahsettiniz,
çok doğru bir konu; doğal afetler bu TARSİM’le ilgili sigorta kapsamında,
kuraklık dâhil değil. Bununla ilgili de ciddi çalışmalar şu an yapıyoruz,
inşallah önümüzdeki sezona bunu yetiştiririz diye ümit ediyorum.
Yine, ben buradan sonuç olarak şunu
söylemek istiyorum: Çevremize çok dikkat etmemiz lazım, çevremize sahip
çıkmamız lazım; çevre kirliliğini, emisyon kirliliğini azaltmak için ne
gerekiyorsa, her türlü gayreti, tedbiri göstermemiz lazım ama çiftçilerimizin
de Hükûmetimizin çıkardığı bu önemli konularla ilgili biraz daha duyarlı olması
gerektiğini düşünüyorum. Tekrar…
Ha, bu ara yapılan borç ertelemesi
konusu vardı. Biliyorsunuz, Bakanlar Kurulu kararımızla, Sayın Bakanımız ve
Başbakanımızın talimatıyla, şu an tüm illerimizde ÇKS’ye kayıtlı, yüzde 30
zarar gören tüm çiftçilerimizin kredi borçları bir yıl ertelendi hem Ziraat
Bankasına hem Tarım Krediye olan borçlarıyla alakalı. 
“İnşallah
bir daha bu afetler olmaz.” diyorum. Çiftçimizin de Hükûmetimizin yaptığı bu
hizmetlere karşı duyarlı olmasını, en azından sigortasını yaptırmasını temenni
ediyor, hepinize saygılar sunuyorum. (AK PARTİ sıralarından alkışlar) 
BAŞKAN
– Teşekkür ediyorum.
Cumhuriyet
Halk Partisi grup önerisi lehinde söz isteyen Muharrem Varlı, Adana
Milletvekili.
Buyurun
Sayın Varlı. (MHP sıralarından alkışlar) 
MUHARREM
VARLI (Adana) – Sayın Başkan, değerli milletvekilleri; Cumhuriyet Halk Partisi
grup önerisi üzerinde söz aldım. Bu vesileyle hepinizi saygıyla selamlıyorum.
Öneri;
tarımsal kuraklık ve 29-30 Mart tarihlerinde yaşanan don hadisesinden dolayı
zarar gören çiftçilerimizin zararlarının giderilmesiyle alakalı araştırma
önergesi. Bu önergeye sonuna kadar katılıyorum çünkü Türkiye'de tarımsal
kuraklıktan dolayı bu yıl çok aşırı derecede buğday kaybına uğrayacağız. Az
önce sayın vekilimiz “yüzde 30” dedi ama ben aşağı yukarı yüzde 30’un da çok
üstünde olacağı kanaatindeyim çünkü Çukurova’da –geçen hafta da söylemiştim-
çok verimli, mümbit arazilerde ortalama 600 kilo buğday alınırken, bu yıl en
iyi alınan yerlerde 300-350 kiloya, yarı yarıya düşmüştür. Bu da Çukurova’nın
yüzde 10’u değildir, 300-350 kilo veren yer. Dolayısıyla birçok yerde 200 kilo,
150 kilo, 100 kiloya kadar buğday verimleri düşmüştür ve bu da tabii ki
tarımsal kuraklık ve 29-30 Mart tarihinde meydana gelen dondan etkilenmiş olan
buğdayın verimsizleşmesinden meydana gelmiştir.
Dolayısıyla
çiftçilerimiz çok aşırı bir zarar görmüştür. Bunun bir an evvel Hükûmet
tarafından tespitinin yapılması lazım. Yani Ziraat Bankasındaki borçların yüzde
3 faizle ertelenmesi, Tarım Kredideki borçların ertelenmesi bunun çözümü değil,
ki o da yeterli değil, az sonra zaten ona da değineceğim. 
Şimdi, geçen yıl her yerdeki rekolte
belli üç aşağı beş yukarı. Konya Ovası’nda, Ankara’da, efendim, İç Anadolu’nun
birçok yerinde ve Akdeniz Bölgesi’nde, Hatay Amik Ovası’ndaki rekolte belli. Bu
rekolte üzerinden Ofisin vereceği fiyatla çiftçilerin mutlaka zararlarının
giderilmesi lazım, ikisinin baz alınarak zararlarının giderilmesi lazım, yoksa
çiftçinin bu yükü kaldıracak durumu yok. Zaten mazot girdileriyle, gübre
girdileriyle inim inim inleyen, tarlasını ekemeyecek duruma gelmiş çiftçi, bir
de böyle darbe yiyince nasıl tarlasını ekip dikecek, bunu iyi düşünüp
değerlendirmemiz lazım.
Şimdi, ben, iktidar partisi
milletvekillerimizden, özellikle de çiftçi olan arkadaşlarımdan şunu beklerdim:
Bir, şu anda kanun tasarısı var, Plan ve Bütçede görüşülüyor; işte, vergi
borçlarının faizlerinin silinmesi, efendim, sigorta borçlarının faizlerinin
silinmesi. Ya, bu çiftçi üvey evlat mı arkadaş ya? Bu çiftçi bu ülkenin üreten
insanı değil mi, bu ülkeyi doyuran insan değil mi? Niye çiftçi için böyle bir
kanun teklifi vermediniz veya veren arkadaşlarımıza niye demediniz “Kardeşim,
sen yani fabrikatörü koruyorsun, sanayiciyi koruyorsun, zengini koruyorsun,
vergisini ödemeyeni, sigortasını ödemeyeni koruyorsun. Niye çiftçinin borcunu
faizsiz ertelettirmiyoruz? Neden yapmıyoruz bunu?” 
VAHAP SEÇER (Mersin) – Üvey evlat, üvey
evlat.
MUHARREM VARLI (Devamla) - Yani çiftçi
üvey evlat mı bu ülkede ya? Allah’tan korkar insan biraz. Yani burada
bağırmaktan ben usanmadım, siz de usanmadınız ya dinlemekten. Birazcık kulak
verseniz anlayacaksınız bazı şeyleri ama kulak da vermiyorsunuz yani. (MHP ve
CHP sıralarından alkışlar)
Şimdi, bakın, yüzde 3 faizle Ziraat
Bankası borçları erteleniyor ÇKS’sinde buğday gözüküyorsa, buğday gözükmeyen de
var. Zaten bu sene ÇKS sistemi de değişti, Tarım Bilgi Sistemi oldu. Ha, doğru
bir sistem, yanlış bir sistem değil ama altyapısı hazır olmadığı için bundan
dolayı da birçok çiftçi mağdur olacak. İşte, özellikle de şu anda Adana’nın
Ceyhan ilçesinde bir tek uygulanıyor. Geçen yıl 1 milyon 100 bin dönüm araziden
700 küsur bin dönümü bundan faydalanırken, prim desteğinden faydalanırken, bu
yıl eğer bu sistem böyle giderse, bu şekilde uygulanırsa 400 bin dönüm ancak
faydalanabilecek yani yarı yarıya, hep o övündüğünüz primlerden çiftçilerimiz
destek alamamış olacak.
Arkadaşlar, bu mağduriyeti gidermemiz
lazım. Bu hepimizin problemi, bu, çiftçimizin ana problemi ama siz ancak burada
çıkıp ““Yok efendim, şu kadar baraj yaptık, bu kadar gölet yaptık, yok gübreye
şu kadar destek veriyoruz, mazota bu kadar destek veriyoruz.” sanki kendi
cebinizden veriyormuşsunuz gibi. Çiftçiden aldığınızı çiftçiye verin, biz başka
bir şey istemiyoruz ya, çiftçiden aldığınızı çiftçiye verin biz başka bir şey
istemiyoruz ama çiftçiden aldığınızı da çiftçiye vermiyorsunuz ne yazık ki.
Dolayısıyla, arkadaşlar, çiftçi, üreten, bu ülkenin insanlarını besleyen, bu
ülkenin ihracatına katkı sağlayan insandır. Onları korumamız lazım, onları
gözetmemiz lazım. 
Dünyanın en pahalı mazotunu tüketiyor
Türk çiftçisi, dünyanın en pahalı gübresini tüketiyor Türk çiftçisi. Ya bunlara
çözüm bulalım. Efendim, siz yatlara, kotralara, gemi ticareti yapanlara mazotu
1,5 liradan veriyorsunuz; çiftçinin traktörüne mazotu 4,5 liradan veriyorsunuz.
Ya Allah’tan reva mıdır bu? Yani hep çiftçiye üvey evlat muamelesi
yapıyorsunuz, ondan sonra da Sayın Bakan çıkıyor buraya “Efendim biz çiftçiye
şunu verdik, bunu verdik.” Ya cebinden mi veriyorsun be kardeşim, cebinden mi
veriyorsun? Bu ülkede, çiftçiden aldığını çiftçiye ver, biz senden başka bir
şey istemiyoruz ya. Çiftçinin hakkını ver, buğdayını mağdur ettirme, mısırını
mağdur ettirme, pamuğunu mağdur ettirme, dışarıdan gelecek ithalatı engelle
bize yeter bu, başka bir şey istemiyoruz senden ya.
Geçen sene burada bangır bangır söyledim,
“Dışarıdan mısırın gelmesini engelleyin.” diye. Sayın Bakan çıktı dedi ki:
“Sadece belgesi olanlar ithalat yapıyor.” Dedim ki: Kanatlı hayvan üreticileri
için yem üreten fabrikaların, büyükbaş hayvan için yem üreten fabrikaların
tamamı bu belgelerle depolarını mısırla doldurdular, mısır çıktığı zaman mısır
üreticisi mısırını satamayacak. Burada bağırdım, feryat ettim, kimse dinlemedi.
Mısır çıktı, bir önceki yılın fiyatının altında. Öyle değil mi Sayın Seçer? Bir
önceki yılın altında gitti.
VAHAP SEÇER (Mersin) – Öyle, öyle.
MAHMUT TANAL (İstanbul) – Öyle, öyle.
MUHARREM VARLI (Devamla) - Gübre yüzde
30 zamlanmış, mazot yüzde 50 zamlanmış, efendim işçilik bilmem ne kadar
zamlanmış, e bakıyorsunuz çiftçi ürettiği malını satamıyor. Ya arkadaşlar,
vallahi çiftçiyi perişan ediyorsunuz ya, çiftçiyi bitiriyorsunuz. Bu çiftçi, bu
toprakları terk edip giderse şehir merkezlerinde kaos oluşur. Çiftçi, 50 dönüm
tarlasıyla geçimini sağlayan, çoluğunun çocuğunun rızkını çıkartan, onu okutan,
büyüten insanlar, bu ülkeyi doyuran insanlar. Bunları hep birlikte korumamız
lazım. 
VAHAP SEÇER (Mersin) – Gittikçe de oy
veriyorlar.
MUHARREM VARLI (Devamla) – Şimdi, yine
deminki yasaya değineceğim. İşte, sigorta borçlarının faizini siliyorsunuz,
vergi borçlarının faizini siliyorsunuz. Peki, sulama birliklerine çiftçilerin
borçları var, bunlara bir ton faiz binmiş. Niye bunların borcunu silmiyorsunuz
kardeşim, niye? Nedir sizin çiftçiyle derdiniz, nedir sizin çiftçiyle
sıkıntınız? 
MAHMUT TANAL (İstanbul) – Çiftçi niye
oy veriyor peki bunlara? 
MUHARREM VARLI (Devamla) – Şimdi, ben,
iktidar milletvekillerimizden, özellikle çiftçi olan arkadaşlarımızdan buna
itiraz bekliyorum. Buna itiraz etmeleri lazım çünkü çiftçiyi hep birlikte
korumamız lazım arkadaşlar. Sadece bu benim görevim değil ki, sadece
muhalefetin görevi değil ki. Yani, buraya çıkıp “Efendim, ben şu primi verdim,
ben bu desteği verdim.” demekle bu işler olmaz. Çiftçiyi üretir hâle getirmemiz
lazım, üreten çiftçiyi korumamız lazım, desteklememiz lazım. 
Bugün Rusya’ya domates satıyorsak,
narenciye satıyorsak bu çiftçinin sayesindedir; bugün ülkemizde kıtlık
yaşanmıyorsa, unumuzda, ekmeğimizde problem yoksa bu çiftçinin sayesindedir.
MAHMUT TANAL (İstanbul) – Çiftçi de oy
vermesin ama, söyleyin.
MUHARREM VARLI (Devamla) – Ya, biz bir
dönem dünyanın en önemli pamuk üreticilerinden birisiydik, şu anda dünyanın en
önemli pamuk ithalatçılarından birisiyiz ya. Yunanistan’dan pamuk alıyoruz,
Amerika’dan pamuk alıyoruz, Hindistan’dan pamuk alıyoruz. Allah’tan reva mı ya?

MAHMUT TANAL (İstanbul) – Gürcistan’dan
saman alıyoruz.
MUHARREM VARLI (Devamla) – Bizim
topraklarımız bu pamuğu üretmeye müsaitken, bizim çiftçimiz bu işi biliyorken
biz gidip Yunanistan’ın çiftçisini, ABD’nin çiftçisini zengin ediyoruz.
HALUK EYİDOĞAN (İstanbul) – Bu sene
yine saman ithal edeceğiz.
MUHARREM VARLI (Devamla) – Evet, geçen
yıl sap saman ithal ettik, kurbanlık ithal ettik. Herhâlde bu yıl yine sap
saman ithal ederiz. Ya, yazık, yazık, vallahi yazık!
MAHMUT TANAL (İstanbul) – Ama çiftçi
niye oy veriyor?
MUHARREM VARLI (Devamla) – Ya, oy
veriyorsa çiftçi “Herhâlde bunlar bize bir şeyler yapacak.” diyor, onun için oy
veriyor veya borçlanmış adam, ne yapsın? Borçlanmış, onun için yapıyor.
Şimdi, bakın, Sayın Başbakan çıkıyor,
diyor ki: “Ya ‘Çiftçi mağdur.’ diyorsunuz kardeşim. Bu kadar yeni traktör
nereden geliyor?” Nereden geliyor, ben söyleyeyim size: Çiftçi olan
arkadaşlarımız bilirler.
RECEP ÖZEL (Isparta) – Nereden geliyor?
MUHARREM VARLI (Devamla) – Nereden
geldiğini ben sana dışarıda daha iyi anlatırım Recep Bey gelirsen biraz sonra.
Şimdi, eski traktörünü satıyor, kışın
kendisine harçlık yapıyor. Gidiyor, Ziraat Bankasından borçlanıyor,
Denizbanktan borçlanıyor, yeni traktör alıyor. Var mı bunun aksini söyleyecek
kimse? 
MAHMUT TANAL (İstanbul) – Yok.
MUHARREM VARLI (Devamla) – Ama yok,
Başbakana yanlış bilgi veriliyor. Başbakan da çıkıyor, mitinglerde diyor ki:
“Ya, çiftçinin durumu kötüyse bu kadar traktör nasıl satılıyor?” Ya, Sayın
Başbakan, traktörün satılma sebebi bu, bu. Gel bana sor, ben bu işin içerisinde
yaşayan bir insan olarak, bunları bilen bir insan olarak bunları söylüyorum.
Ama, geçen hafta da söyledim, ondan önce de söyledim, bundan sonra da söylemeye
devam edeceğim: Hobi bahçesinden başka yerde toprak görmeyenler benim bu söylediklerimi
anlayamazlar.
Hepinize saygılar sunuyorum. (MHP ve
CHP sıralarından alkışlar)
BAŞKAN – Teşekkür ediyorum. 
Cumhuriyet Halk Partisi grup önerisi
aleyhinde söz isteyen Recep Özel, Isparta Milletvekili. 
Buyurun Sayın Özel. (AK PARTİ
sıralarından alkışlar) 
RECEP ÖZEL (Isparta) – Sayın Başkan,
çok değerli milletvekilleri; hepinizi saygıyla sevgiyle selamlıyorum.
Cumhuriyet Halk Partisinin vermiş
olduğu araştırma önergesi açılmasıyla ilgili aleyhinde söz almış bulunmaktayım.

Biraz önce sayın milletvekilimiz
“toprağı sadece hobi bahçelerinde görenler” diye bir ibare kullandı. Merak
etme, AK PARTİ Grubundakilerin hiçbiri hobi bahçelerinde görmemiştir, ta bu
memleketin en ücra köşelerinden, tarlalardan, köylerden buralara gelmiş
kişilerdir. 
YUSUF HALAÇOĞLU (Kayseri) – Tarla hiç
görmeyen var ya, yapma. Tarla görmemiş adamlar var. 
RECEP ÖZEL (Devamla) – Öyle birtakım
demagojik şeyler arasına, yok “Hobi bahçelerinde görüyor...” Sadece köylüyü,
çiftçiyi düşünen muhalefet sizsiniz, biz değiliz, böyle bir şey yok. 
YUSUF HALAÇOĞLU (Kayseri) – Karpuzun da
ağaçta yetiştiğini zannedenler var. 
RECEP ÖZEL (Devamla) – Köylünün de,
çiftçinin de, üreticinin de yanında olan hep AK PARTİ olmuştur ve bundan sonra
da olacaktır. 
Önergeyle, 29, 30, 31 Mart tarihlerinde
don olayından etkilenen çiftçilerimizin bu don olayı nedeniyle uğramış
oldukları mağduriyetin araştırılması talep edilmektedir, bunlara bir çözüm
bulunması talep edilmektedir. Bu zamana kadar acaba ne oldu, ne tür önlemler
Hükûmetimiz tarafından alındı, sizlerle onu biraz paylaşacak olursam… 
1 Ocak itibarıyla 31 Mayıs tarihleri
arasında, yaklaşık olarak 60 ilde don felaketi; 69 il, 418 ilçe, 14.673 köy ve
yaklaşık 876 bin üreticimize ait 16,6 milyon dekar alanda çeşitli afetler
meydana gelmiştir. Özellikle 28, 29, 30, 31 Mart 2014 tarihlerinde,
Karadeniz’de 11 ilde, fındık bahçelerinde yapraklanma ve çotanak taslağı
gelişimi evresinde don afetinden etkilenme meydana gelmiştir. Özellikle
Denizli, Isparta, Burdur, Malatya, sert çekirdek demiş olduğumuz kayısı, kiraz,
vişne gibi bütün meyve ürünlerinde de don felaketinden etkilenmişlerdir. Tüm bu
etkilenmeler, meydana gelen don afeti, 5363 sayılı Tarım Sigortaları Kanunu’nun
kapsamındadır. Yalnız, yaşamış olduğumuz don felaketi çiçeklenme döneminde
olduğu için, çiçeklenmeden sonraki donu sigorta ödüyor, öncesini ödemediği için
sıkıntı burada. Yapılması gereken işlem, TARSİM’in kapsamının genişletilerek
kuraklık ve çiçekten önceki donda da risk kapsamı içerisine alınarak ödemelerin
bu kapsamda yapılması. Burada bir düzenleme yapılması aşikâr. 
Tarım
Sigortaları Havuzuna yapılan ihbarlar doğrultusunda, TARSİM eksperleri
tarafından hasar tespit çalışmaları da yapılmıştır. Fındıkta kesin hasar
tespitleri tamamlanmıştır. Kayısı, elma, kiraz ve diğer bütün sert çekirdekli
meyvelerde don zararı çiçeklenme döneminde meydana geldiği için kesin hasar
tespit çalışmaları hasat döneminde yapılıp bitirilebilecektir. Hasar tespit
çalışmaları sonucunda, tarım sigortası yaptıran yetiştiricilerin kesinleşmiş
olan tazminatları en geç otuz gün içerisinde ödenmektedir. 
Tabii, bu doğal
afetlerden dolayı kredi borçlarının ertelenmesi -Ziraat Bankası ve Tarım Kredi
Kooperatifine olan borçlanmaları- 13 Mayıs 2014 tarihli 28999 sayılı Resmî
Gazete’de yayımlanarak da yürürlüğe girmiştir. Karar, 23/8/2013 tarihinden,
yani artık her don olayında, her afet olayında ayrı bir Bakanlar Kurulu
kararına gerek olmaksızın, 31/12/2014 tarihine kadar Türkiye genelinde meydana
gelen afetlerin tamamını da kapsamaktadır.
VAHAP SEÇER
(Mersin) – Recep Bey, faiz oranını da söyle. 
RECEP ÖZEL
(Devamla) - Karar, yangın, aşırı sıcak zararı, sam yeli, çığ, heyelan, taban
suyu yükselmesi, sel, su baskını, fırtına, aşırı yağış, aşırı kar yağışı, kar
fırtınası, dolu, kırağı, don, kuraklık, yıldırım düşmesi ve hortum afetlerini
kapsamaktadır. Bu karardan, afetler nedeniyle ekilişleri, ürünleri, hayvan
varlıkları, tesisleri ve seraları en az yüzde 30 oranında zarar gören ve bu
durumları il, ilçe hasar tespit komisyonlarınca belirlenen Çiftçi Kayıt
Sistemi’ne ve Bakanlık diğer kayıt sistemlerine kayıtlı gerçek veya tüzel kişi
üreticileri, 24/4/1969 tarihli ve 1163 sayılı Kooperatifler Kanunu kapsamında
olan kooperatifleri kapsamaktadır. 
Ayrıca, Gıda, Tarım ve Hayvancılık
Bakanlığının görev alanı içerisinde yer alan tarımsal amaçlı kooperatifler ve
Tarım İşletmeleri Genel Müdürlüğü de faydalanmaktadır. 
Kuraklığa yönelik çalışmaları da
Bakanlığımız 2006 yılından beri yapmaktadır. Bununla ilgili düzenlemeler
yapılmıştır. Tabii ki yapılmış olan bu çalışmalar -don, kuraklık ve afetlerden
dolayı Bakanlığın yapmış olduğu bu çalışmalar- neticesinde icra makamı, gerekli
olan, üzerine düşen bütün yükümlülükleri yerine getirmektedir. 
Meclis araştırma komisyonu… Sorunlar
belli, çözüm yolları belli; bugün de gündemimiz belli olduğu için ve bugün,
kamuoyunda beklenti olan cinsel istismara yönelik suçlarla ilgili tasarı, bir
de HSYK’yla ilgili Anayasa Mahkemesi tarafından iptal edilen, boşlukta olan
maddelerin doldurulmasına yönelik bir kanun tasarısı gündemimizde olduğu için,
bunun aleyhinde olduğumuzu belirtiyorum.
İnşallah, bir daha köylümüzün,
çiftçimizin afete ve zarara maruz kalmadan bir dönem yaşamasını, gelirinin
artmasını temenni ediyorum, hepinize saygılar sunuyorum efendim. (AK PARTİ
sıralarından alkışlar)
BAŞKAN – Teşekkür ediyorum.
YUSUF HALAÇOĞLU (Kayseri) – Dua iyi bir
şeydir de duayla olmuyor bu iş.
MAHMUT TANAL (İstanbul) – Sayın Başkan,
karar yeter sayısı istiyoruz; bir.
Ancak, sayın hatip kamuoyuna ve Meclise
yanlış bilgi verdi. Yani borçların, çiftçilerin…
BAŞKAN – Cumhuriyet Halk Partisi
Grubunun…
MAHMUT TANAL (İstanbul) – Sayın Başkan,
çok önemli bir soru.
İHSAN ŞENER (Ordu) – Senin düzeltme
zorunluluğun yok.
BAŞKAN – Lütfen Sayın Vekilim.
MAHMUT TANAL (İstanbul) – Bakın,
çiftçilerin borçları erteleniyor. 
BAŞKAN – Hayır, böyle bir usulümüz yok
Sayın Tanal. Lütfen.
MAHMUT TANAL (İstanbul) – Faiz
haramdır. Faiz niye isteniyor? Sayın Başkan “Faiz haramdır.” diyorlar, faizi de
erteleyin hadi, kabul. Çiftçilerin borçlarını…
BAŞKAN - Cumhuriyet Halk Partisi grup
önerisini oylarınıza sunuyorum, karar yeter sayısı arayacağım: Kabul edenler…
Kabul etmeyenler… Karar yeter sayısı yoktur.
Birleşime on dakika ara veriyorum.
Kapanma Saati:
17.12
DÖRDÜNCÜ OTURUM
Açılma Saati:
17.26
BAŞKAN: Başkan
Vekili Sadık YAKUT
KÂTİP ÜYELER:
Muharrem IŞIK (Erzincan), İsmail KAŞDEMİR (Çanakkale)
-----0-----
BAŞKAN – Sayın milletvekilleri, Türkiye
Büyük Millet Meclisinin 97’nci Birleşiminin Dördüncü Oturumunu açıyorum.
Cumhuriyet Halk Partisi Grubu
önerisinin oylanmasında karar yeter sayısı bulunamamıştı. Şimdi öneriyi tekrar
oylarınıza sunacağım ve karar yeter sayısı arayacağım.
Öneriyi kabul edenler… Kabul
etmeyenler… Karar yeter sayısı vardır, öneri kabul edilmemiştir.
Alınan karar gereğince, sözlü soru
önergelerini görüşmüyor, gündemin “Kanun Tasarı ve Teklifleri ile
Komisyonlardan Gelen Diğer İşler” kısmına geçiyoruz.
1’inci sırada yer alan, Türkiye Büyük
Millet Meclisi İçtüzüğünde Değişiklik Yapılmasına Dair İçtüzük Teklifi ve
Anayasa Komisyonu Raporu’nun görüşmelerine kaldığımız yerden devam edeceğiz. 
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER
A) Kanun Tasarı ve Teklifleri
1.- Adalet ve Kalkınma Partisi Grup Başkanvekilleri
İstanbul Milletvekili Ayşe Nur Bahçekapılı, Kayseri Milletvekili Mustafa
Elitaş, Giresun Milletvekili Nurettin Canikli, Kahramanmaraş Milletvekili Mahir
Ünal ve Adıyaman Milletvekili Ahmet Aydın’ın; Türkiye Büyük Millet Meclisi
İçtüzüğünde Değişiklik Yapılmasına Dair İçtüzük Teklifi ile Tunceli
Milletvekili Kamer Genç’in; Türkiye Büyük Millet Meclisi İçtüzüğünün Bir
Maddesinin Değiştirilmesi Hakkında İçtüzük Teklifi ve Anayasa Komisyonu Raporu
(2/242, 2/80) (S. Sayısı: 156)
BAŞKAN – Komisyon? Yok. 
Ertelenmiştir.
2’nci sırada yer alan, Devlet Sırrı
Kanunu Tasarısı ve Avrupa Birliği Uyum Komisyonu ile Adalet Komisyonu
Raporlarının görüşmelerine kaldığımız yerden devam edeceğiz. 
2.- Devlet Sırrı Kanunu Tasarısı ve Avrupa Birliği Uyum
Komisyonu ile Adalet Komisyonu Raporları (1/484) (S. Sayısı: 287)
BAŞKAN – Komisyon? Yok. 
Ertelenmiştir.
3’üncü sırada yer alan, Türk Ceza
Kanunu ile Bazı Kanunlarda Değişiklik Yapılmasına Dair Kanun Tasarısı ile Tokat
Milletvekili Reşat Doğru’nun; Ardahan Milletvekili Ensar Öğüt’ün; İstanbul
Milletvekili Erdoğan Toprak’ın; İstanbul Milletvekili Sebahat Tuncel’in; Bursa Milletvekili
Sena Kaleli’nin; Gaziantep Milletvekili Mehmet Şeker ve 7 Milletvekilinin;
Antalya Milletvekili Yıldıray Sapan’ın; Eskişehir Milletvekili Kazım Kurt ve
İstanbul Milletvekili Mustafa Sezgin Tanrıkulu’nun; İstanbul Milletvekili
Mahmut Tanal’ın; İstanbul Milletvekili Sebahat Tuncel’in; İstanbul Milletvekili
Mahmut Tanal’ın; Bursa Milletvekili Aykan Erdemir’in; İstanbul Milletvekili
Mahmut Tanal’ın; Ankara Milletvekili Levent Gök’ün; Barış ve Demokrasi Partisi
Grup Başkanvekili Bingöl Milletvekili İdris Baluken’in; İstanbul Milletvekili
Mustafa Sezgin Tanrıkulu’nun; Van Milletvekili Aysel Tuğluk’un; İstanbul
Milletvekili Bülent Turan ve Ankara Milletvekili Cevdet Erdöl ile 69
Milletvekilinin; Tokat Milletvekili Reşat Doğru ve 2 Milletvekilinin; İstanbul
Milletvekili Mahmut Tanal’ın; Malatya Milletvekili Veli Ağbaba’nın; Milliyetçi
Hareket Partisi Grup Başkanvekili Kayseri Milletvekili Yusuf Halaçoğlu’nun;
Gaziantep Milletvekili Mehmet Şeker’in; Kırıkkale Milletvekili Ramazan Can ve
İstanbul Milletvekili Bülent Turan ile 1 Milletvekilinin Benzer Mahiyetteki
Kanun Teklifleri ile Kadın Erkek Fırsat Eşitliği Komisyonu ile Adalet Komisyonu
Raporlarının görüşmelerine başlayacağız.
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa Milletvekili
Aykan Erdemir’in; İstanbul Milletvekili Mahmut Tanal’ın; Ankara Milletvekili Levent
Gök’ün; Barış ve Demokrasi Partisi Grup Başkanvekili Bingöl Milletvekili İdris
Baluken’in; İstanbul Milletvekili Mustafa Sezgin Tanrıkulu’nun; Van
Milletvekili Aysel Tuğluk’un; İstanbul Milletvekili Bülent Turan ve Ankara
Milletvekili Cevdet Erdöl ile 69 Milletvekilinin; Tokat Milletvekili Reşat
Doğru ve 2 Milletvekilinin; İstanbul Milletvekili Mahmut Tanal’ın; Malatya
Milletvekili Veli Ağbaba’nın; Milliyetçi Hareket Partisi Grup Başkanvekili
Kayseri Milletvekili Yusuf Halaçoğlu’nun; Gaziantep Milletvekili Mehmet
Şeker’in; Kırıkkale Milletvekili Ramazan Can ve İstanbul Milletvekili Bülent
Turan ile 1 Milletvekilinin Benzer Mahiyetteki Kanun Teklifleri ile Kadın Erkek
Fırsat Eşitliği Komisyonu ile Adalet Komisyonu Raporları (1/918, 2/14, 2/25,
2/67, 2/214, 2/218, 2/335, 2/542, 2/571, 2/577, 2/876, 2/960, 2/1060, 2/1087,
2/1369, 2/1648, 2/1675, 2/1830, 2/1864, 2/1883, 2/1941, 2/1973, 2/1982, 2/2115,
2/2149) (S. Sayısı: 592) (x)
BAŞKAN – Komisyon ve Hükûmet yerinde.
Komisyon raporu 592 sıra sayısıyla
bastırılıp dağıtılmıştır.
Sayın milletvekilleri, alınan karar
gereğince bu tasarı İç Tüzük’ün 91’inci maddesi kapsamında görüşülecektir. Bu
nedenle tasarı, tümü üzerindeki görüşmeler tamamlanıp maddelerine geçilmesi
kabul edildikten sonra bölümler hâlinde görüşülecek ve bölümlerde yer alan
maddeler ayrı ayrı oylanacaktır.
Tasarının tümü üzerinde Cumhuriyet Halk
Partisi Grubu adına söz isteyen Ömer Süha Aldan, Muğla Milletvekili.
Buyurun Sayın Aldan. (CHP sıralarından
alkışlar)
CHP GRUBU ADINA ÖMER SÜHA ALDAN (Muğla)
– Sayın Başkan, değerli milletvekilleri; çağdaş parlamenter sistem içinde
parlamentoların en önemli görevi yasa yapmaktır. Yasalar, kural olarak,
toplumsal beklentiyi karşılamak, yönetimsel gereklilik, kamu düzeni, demokratik
hak ve özgürlüklerin alanını genişletmek amacıyla düzenlenirler. Keza, yasalar,
özünde soyut ve objektif normlardır; yürürlükte kaldıkları sürece zaman, kişi
ve grup gözetmeksizin uygulama alanı bulmalıdırlar. Yasa yapmak aynı zamanda,
hukuksal zemin üzerinde tasarrufta bulunulması anlamında yürütme organının
dolaylı yoldan denetimi anlamına da gelir. 
Yasalar, hukuk devleti ilkesi
çerçevesinde ele alınmalı ve evrensel hukuk değerlerinden etkilenmelidir. Yine,
yasalar toplumsal ayrışma yaratan, nedensiz yere özgürlük alanlarını daraltıcı,
kişi ve grup çıkarı gözeten, hak kaybı doğuran hükümler içermemeli, Anayasa ile
diğer yasalarla uyumsuz ve “Ben ne diyorsam odur.” mantığının ürünü de olmamalıdır.

Keza, çok yasa yapmak, övünç kaynağı
olarak görülmemelidir çünkü yasalar, fabrikasyon ürünler değildir. Keza, yasa,
koleksiyon anlamına da gelmez. “Çok” yerine, “yerinde yasa” yapmaktır önemli
olan. Bir de demokratik hak ve özgürlükleri genişleten yasaları çıkarıp da
uygulamamak veya kötü uygulamacıların eline teslim etmek kabul edilemez; hele
ki böyle düzenlemeler demokrasi havarisi olarak rol çalmak için birer araç gibi
de kullanılmamalıdır. 
Yasalar, son dakika ataklarıyla gündeme
getirilerek muhalefeti sıkıştırmanın hazzına yarayan tatmin araçları olmadığı
gibi, siyaseten şark kurnazlığının malzemesi olarak da görülmemelidir. Lakin,
kişiye özel veya siyasi çıkara dayalı yasaların kötü bir huyu vardır, günü
geldiğinde yapıcısını da vurur, vurulansa gıkını dahi çıkaramaz. 
Yasalar, sadece çağdaş parlamenter
sistemlere özgü bir müessese değildir, diktatörlerin de yasaları vardır ancak
bunlar, yukarıda belirttiğimiz değer ve kurallardan yoksun, daha çok, mevcut
idareyi iş başında tutmayı amaçlamış düzenlemelerdir. Bu açıdan,
parlamentoların asli görevi, yasa yapmak değil, iyi yasa yapmak olmalıdır. İyi
yasa, üç temel unsuru bünyesinde taşımalıdır. İlki, mevcut düzenleme yasa yapma
tekniğine uygun olarak kaleme alınmalı; ikincisi, mümkün olduğunca ortak akıl
ve emeğe dayanmalı; üçüncüsü ise kişiye özel hükümler içermemelidir. 
Değerli milletvekilleri, Türkiye Büyük
Millet Meclisi olarak yasa yapma tekniğine uygun hareket ettiğimizi
söyleyebilir miyiz? Kesinlikle hayır. Bu yargıya varmanın en önemli kanıtı, şu
anda görüştüğümüz iş ve benzerleridir. Yeni bir yasa teklifi veya tasarısı
kadar, belki de daha çok oranda, yasa değişikliklerini görüşmek zorunda
kalıyoruz. İşin istatistiğini tutmadım ama son yıllarda kabul edilen yasalarla
ilgili üzerinde değişiklik yapılmayan yasa kalmadığını görürsem şaşırmam. 
Aslında, mevcut yasalar elbette
toplumsal dinamiğin gereği olarak zaman zaman değişikliğe gereksinim
duyabilirler. Lakin Genel Kurulun gündemine gelen değişikliklerin temel nedeni
ya toplumda toplumsal karşılık bulamaması ya Anayasa’ya aykırılık ya diğer
yasalarla çelişen hükümler içermesi veya fahiş maddi hatalar oluyor. Demek ki
önümüze yasa tekniğine uygun düzenlemeler gelmiyor ve Meclisimiz de üzerine
düşeni yapmadığından, daha doğrusu, yapamadığından halkımıza iyi yasalar
sunamıyoruz.
Bir de bu değişikliklerin nedenleri
arasında iktidarın hoşuna gitmeyen veya konjonktür gereği hoşuna gitmeyenler de
yok değil. Ne yazık ki “Göç yolda düzülür.” mantığı ve “Nasıl olsa Meclis
çoğunluğu var, eksik fazlayı gerekirse düzeltiriz, olur, biter.” rahatlığı,
özensizliği de beraberinde getirebiliyor. Ancak yasalar yazboz tahtasına
dönüştükçe milletvekillerinin çok değerli zamanı boşa gidiyor, hak kayıplarına
neden olunuyor ve bu tür özensiz düzenlemeler pek çok insanın canını yakıyor.
Muhalefetin İç Tüzük’ten kaynaklanan haklarını “Meclis çalışmalarını engelleme
girişimi” olarak görenlerin, meseleye bir de bu açıdan bakmalarını öneririm.
Bir diğer olgu, yasal düzenlemelerde
ortak akıl ve emeğe pek rastlanamama durumudur. Bir bakıyorsunuz, iktidar
partisinin programında, Hükûmet programında, hatta iktidar yetkililerinin
söylemlerinde dahi dile getirilmeyen bir konuda teklif veya tasarı gündeme
düşüyor, iktidar partisi milletvekillerinin, hatta yönetici durumunda olanların
dahi haberinin olmadığı belli bir özel grubun mutfak çalışması ürünlerine tanık
oluyoruz. Tabii ki, böylesi düzenlemelerin çoğunlukla ya arka planı veya
iktidar için marjinal yararı söz konusu oluyor.
Düzenlemenin tartışılması istenmiyor,
akademik düşüncelere itibar edilmiyor, dünya örnekleri göz ardı ediliyor,
Anayasa’ya aykırılık iddialarına kulak tıkanıyor ve her şeyden önemlisi,
suratlarda müstehzi bir ifadeyle “Milletimizin yüzde 50’sinin oyuna mazhar olan
partimiz” sözcüğüyle başlayan, çoğu birbirinin kopyası, kibir dolu konuşmalarla
demokrasinin vazgeçilmezi olan muhalefet küçümseniyor.
Elbette muhalefet de eleştiriyi hak
edecek girişimlerde bulunabilir, elbette büyük bir oy ve vekil çoğunluğuna
sahip olmak gurur kaynağı olabilir, lakin bu tablo ego hâlini almışsa, yani
“aldığın oy kadar konuş” noktasına ulaşmışsa önemli bir sorunla karşı
karşıyayız demektir. Hele ki, muhalefeti hakir görme, hatta daha da ileri gidip
“siz bu işi bilmiyorsunuz” türü akıl vermeler, siyasi dünyamız açısından hiç de
sağlıklı akıl yansımaları değildir. Zira, muhalefeti küçük gören anlayış,
benliğe egemen olmaya başladı mı muhalefeti gereksiz görme duygusu da
beraberinde gelir. Oysa iyi ya da kötü, demokrasinin varlık nedenidir
muhalefet, bir gün iktidardaki fânilerin de tadacağı gibi. Muhalefetin,
azınlıkta kalmanın sıkıntısı içinde gerilimli olması anlaşılabilirse de,
ülkenin egemeni olan iktidarın hırçınlığı makul bir davranış biçimi değildir.
Muktedir olan anlayış, arada bir olsa da “Bu muhalefeti zıvanadan çıkaran ben olabilir
miyim?” diye düşünmelidir. 
Tüm bu nedenlerle, yasalar bir kişinin
ihtirasları, özlemleri ve planlarının uygulama aracı olmamalı ve parlamentolar
da bu amaca tahsis edilen kurum olarak görülmemelidir. Kısaca, hızla “özel
görevli Meclis” görüntüsünden sıyrılmak lazımdır. Bu noktada, partisi ne olursa
olsun her milletvekiline görev düşmektedir. Grup başkan vekilinin parmağına
bakmak yerine, vicdanın sesini dinlemek ve özgür birey olunduğunun farkına
varmaktır önemli olan.
Değerli milletvekilleri, 592 sıra
sayısıyla görüşmekte olduğumuz yargı paketi, diğer yargı paketlerinden de biri;
artık buna alıştık. Bu yargı paketinde, yargıda önemli yapısal değişiklikler
olduğu gibi, kişisel düzenlemeler de var ama buradaki 99 maddenin hemen hemen
çok azı ihdas edilen maddeler, büyük bir çoğunluğu mevcut yasalarda
değişiklik içeriyor. Artık, Türkiye Büyük Millet Meclisi, âdeta, bir “yasa
tamir atölyesi” hâline getirilmiştir. Bizim işimiz gücümüz, yapboz tahtası
hâline dönüştürülen yasaları bir kez daha değiştirmektir. Tabii ki, bu arada,
maddi hatalar yanında kişisel, kişiye özel düzenlemeler de yok değildir.
Öncelikle -bu yasayı belli başlıklar
altında konuşmamın diğer bölümünde değerlendireceğim- bir kez, ceza artırımı
söz konusudur. Bu yasa, kamuoyunun gündemine kadına ve çocuklara şiddete
yönelik ceza artırımı gerekçesiyle geldi ama baktığınızda, kadına şiddete
yönelik olarak bu yasada hiçbir düzenleme bulunmamaktadır. Keza, cinsel
saldırılara ilişkin olarak da ceza artırımı yapıldığını da görüyoruz ama bu
arada, “suça itilen çocuk” kavramı göz ardı edilmiştir bu düzenlemede. Komisyon
çalışmalarında bu konuya dikkat çekmek için mümkün olduğunca özen gösterdik.
Adı üstünde, 18 yaşından küçük çocuklara “fail” demiyoruz, “suçlu” demiyoruz,
“suça itilen çocuk” diyoruz. Ve gerek uyuşturucu madde satışı, temini,
kullanımı, nitelikli hırsızlık, cinsel saldırı suçlarında ceza artırımı da
benim gözümde bir anlam ifade etmemektedir. Cezayı artırmak, suçu önleyen bir
neden olmamıştır. Aslında, insanları suça iten toplumsal nedenler vardır,
sosyolojik nedenler vardır, ekonomik nedenler vardır, kültürel nedenler vardır.
Eğer siz bunlarla mücadeleyi bir tarafa bırakıp da sadece cezaları artırarak
bir suçtan caydırıcılık sağlamayı düşünüyorsanız yanılıyorsunuz. 
Yine bu kürsüde örneğini verdiğim bir
olay daha var. Türkiye'de kan gütme saikiyle, yani kan davası dolayısıyla adam
öldürme suçu, eski Ceza Yasamızın 450’nci maddesine bir fıkra eklenerek idamla
cezalandırılmıştı ama Türkiye'de kan davasını önleyemedik. Ama feodal yapıda çökme,
iletişim araçlarının gelişmesiyle, Türkiye'de, bugün artık kan davası marjinal
düzeye inmiştir. Dolayısıyla, işin sosyal, ekonomik, siyasal boyutunu
düşünmeden ceza artırımı, kesinlikle suçtan vazgeçmeyi etkilemez. Bir insanı
içeri atarsınız –bu bir sektördür, uyuşturucu sektörü- başka biri orada yerini
bulacaktır. O insanı yıllarca cezaevinde tutmakla, yine uyuşturucu ticaretini
ne yazık ki engelleyemeyeceksiniz. 
Keza, bir ceza artırımı, beraberinde
yakalanma korkusuyla şiddeti de beraberinde getirecektir. Korkarım, önümüzdeki
süreçte, bu tip olaylarda pek çok çatışmaya tanık olabileceğiz, pek çok
güvenlik görevlimize saldırı olacaktır.
İkinci bir nokta, ceza artışı, o
cezadan kurtulmaya yönelik olarak rüşveti de beraberinde getirir, Türkiye'de
bir rüşvet atmosferi de yaratılacaktır.
Kısaca, çok ceza, suçtan caydırıcı
olmak değildir ama burada bir felsefe yatıyor, Türkiye'de tek tip insan yaratma
anlayışının ürünüdür bu düzenlemeler. Yani halim selim gençler, nur yüzlü
delikanlılar; asıl amaç budur. Yani insanları ben yasal düzenlemelerle
zapturapta alacağım anlayışıdır ama şöyle bir gerçek vardır: Beş vakit
abdestinde namazında bir insanın çocuğunun uyuşturucu müptelası olduğunu çok
görüyoruz bu ülkede. O adam, çocuğuna bile sahip çıkamıyor. İnsanları tekdüze
anlayışa getirmektense demokrasi arayışı içinde olmak, bireyin özgürlüğüne önem
vermek asıl olmalıdır. 
Bir diğer düzenleme, ceza sisteminde
yapılmak istenmektedir. Yıllardır, 2004’teki Türk Ceza Kanunu ve Ceza
Muhakemesi Kanunu’ndaki değişiklikten sonra gündeme gelen istinaf düzenlemesi
buraya eklenmiştir. Üç ay gibi bir süre söz konusudur, bu üç ay içerisinde
istinaf mahkemelerinin hayata geçirilmesi de çok zor görünmektedir. 
Ceza yargılamasında diğer bir önemli
konu ise sulh ceza mahkemelerinin kaldırılacak olmasıdır. Sulh ceza
mahkemelerinin kaldırılması, kural olarak doğru bir girişimdir ama sulh ceza
mahkemeleri kaldırılıp yerine sulh ceza hâkimliği müessesesi getirilmiştir. Bu,
şu anlama gelir: Artık sadece tutuklama, yakalama, el koyma, arama gibi
kararları vermekle görevli bir hâkimlik kurulmaktadır. Bu hâkimliklerin
sayıları son derece az olacaktır ve Türkiye’de belli yerlerde görev
yapacaklardır. Aslında buradaki temel niyet şudur: “Kendimize öyle güvenilir
bir alan bulalım ki sürpriz kararlardan kaçınalım. Sulh ceza mahkemelerini bu
arada kaldırıyoruz ama güvenilen sulh ceza hâkimleri yoluyla, mevcut bazı
sürprizlerle yeniden muhatap olmayalım.” anlayışıdır. 
Burada, sulh ceza hâkimlerine yönelik
bir karar daha verilmiştir. Bir savcının kamuoyunda takipsizlik kararı olarak
bilinen kovuşturmaya yer olmadığına dair kararlarını itirazen inceleme yetkisi,
mevcut düzenlemede ağır ceza mahkemesine aittir. Yani, üçlü bir hâkimler heyeti
bir takipsizlik kararını inceleyip karar vermektedir ama şimdi yapılan bu
düzenlemeyle bu, sulh ceza hâkimlerine bırakılmaktadır yani tek hâkime
bırakılmaktadır. İtiraz edenlerin önemli bir güvencesi ellerinden alınmaktadır.
Düşünün, son derece önemli bir yolsuzluk olayı var, son derece önemli iddiaları
içeren bir olayda savcı takipsizlik kararını verecek, onunla aynı yerde görev
yapan bir hâkim -ki meslek dayanışmasını da burada göz ardı etmemek lazım-
itirazen inceleyecek ve takipsizlik kararına itiraz reddedildi mi, yeni bir
delil ortaya çıkmadığı takdirde, o olayla ilgili bir daha soruşturma
yapılamayacak. Bu, tam bir güvencesizlik hâlidir.
İkincisi: Bir kişinin telefonunun
dinlenmesi için… Hani adli yargıdaki daha basit sayılabilecek bir işlemde, daha
geçtiğimiz aylarda ağır ceza mahkemesinin oy birliği kararına ilişkin bir
düzenleme yapmadık mı? Onu yaptık ama bugün, takipsizlik gibi çok önemli bir
kararı incelemesini ağır ceza mahkemesinden alıp tek hâkime vermek, bence çok
büyük bir çelişkidir, hukuka bakış açısının da önemli bir göstergesidir. 
Değerli milletvekilleri, hastalık
nedeniyle hükmün infazının ertelenmesine ilişkin düzenlemede sorunlar
yaşandığını biliyoruz. Burada bir iyilik getirilmeye çalışılmış ama mevcut
düzenlemede de yine uygulamada, yargıçlar, hasta hükümlülerin infazını
ertelemede çekingen davranacaklardır, sorun çözülmeyecektir. 
Bir diğer önemli husus, kişiye özel iki
tane düzenlemedir. Bunlardan bir tanesi, Türk Ceza Kanunu’nun 277’nci
maddesindeki düzenlemedir. Artık, şimdi, bir soruşturmada yargı görevi yapanı,
bilirkişiyi ve tanığı soruşturma aşamasında etkilemeye teşebbüs edenler suçsuz
sayılacaklardır. Bu, doğrudan kişisel bir düzenlemedir. Artık, bir adalet
bakanı, istediği gibi, soruşturma aşamasında bir savcıyı arayıp talimatlar
verirse, adil yargılamaya gölge düşürecek girişimde bulunursa bu, suç
olmayacaktır. Keza, yine soruşturma aşamasında bir tanığı tehdit ederseniz
sadece normal tehditten yargılanabilirsiniz; baskı yaparsanız yine bu suç
olmayacaktır; soruşturma aşamasında bir bilirkişinin üzerinde nüfuz
kullarınsanız artık bu da suç olmaktan çıkacaktır. Bu, doğrudan kişisel bir
düzenlemedir ve Anayasa’ya aykırıdır.
İkinci bir kişisel düzenleme ise şudur:
Malum olduğu üzere, iktidar partisinin bazı yerel yöneticileri, bizim parti
üyelerimizin de içinde bulunduğu binlerce kişiyi sahte olarak Adalet ve
Kalkınma Partisi üyesi yapmışlardır. Bu suçun cezası, Siyasi Partiler Yasası’na
göre bir yıldan üç yıla kadar hapistir. Keza, bu bir özel belgede
sahteciliktir. Yine, Türk Ceza Kanunu’nun 207’nci maddesi özel belgede
sahteciliği düzenlemektedir. Orada da ceza bir yıldan üç yıla kadardır ama
milletvekili arkadaşlarımız, bir teklifle geldiler ve dediler ki: “Siyasi
Partiler Yasası’ndaki sahte üye kaydına yönelik cezayı bir aydan üç aya kadara
indirelim” ve Komisyonda yaptığımız tartışmalar sonucunda bu ceza bir miktar
artırıldı ama bu, doğrudan, Anayasa’nın eşitlik ilkesine aykırıdır. Yani,
sıradan bir vatandaş, özel evrakta sahtekârlık yaparsa bir yıldan üç yıla kadar
hapis cezasıyla cezalandırılacak, ancak, bir siyasi, yaparsa bunun çok altında
bir cezaya mahkûm olabilecektir. 
Keza, burada uyarmak isterim iktidar
partisi milletvekili arkadaşlarımı: Bu suçlamalar dolayısıyla, bir yıldan az
ceza alarak bir anlamda cezadan kurtulan arkadaşlarımız, yani o siyasi partinin
yerel yöneticileri, bir seçim sonra bu Parlamentoda sizlerin yerini
alabilecektir. Onlara bu olanağı siz sağlamış olacaksınız. Evrakta sahtekârlık
yapan insanlar, Mecliste milletvekili olabileceklerdir.
Değerli arkadaşlarım, bir diğer önemli
konu ise -MASAK- terörün finansmanı hakkındaki yasada yapılan bir düzenlemedir.
Burada elektronik tebligat uygulaması vardır. Elektronik tebligatın anlamı
şudur: Elektronik tebligatta eğer bir kişiyi bulamıyorsanız, mal varlığını
dondurmak istiyorsanız, o kişiye e-mail yoluyla bir tebligat gönderiyorsunuz.
Bu tebligat, karşı taraftan alındığı anda tebliğ edilmiş sayılıyor ve buna göre
mal varlığını dondurabiliyorsunuz ama yapılan bu düzenlemede bir kişinin
herhangi bir e-mail adresine bir yazı göndermek yeterli olacak, yani o kişinin
mal varlığı dondurulacak. Bu, özel mülkiyet hakkına yönelik ağır bir
saldırıdır. Bunun amacının ne olduğunu da aşağı yukarı tahmin ediyorum ama
burada polemik konusu da yapmak istemiyorum.
Değerli milletvekilleri, geneli
üzerinde özetleyebileceğim konular bunlardır, lakin, son sözlerim: Parlamentoyu
lütfen bir “yasa tamir atölyesi” olmaktan kurtaralım diyor, hepinize saygılar
sunuyorum. (CHP ve MHP sıralarından alkışlar)
BAŞKAN – Teşekkür ediyorum.
Tümü üzerinde Halkların Demokratik
Partisi Grubu adına söz isteyen Hasip Kaplan, Şırnak Milletvekili.
Buyurun Sayın Kaplan. (HDP sıralarından
alkışlar)
HDP GRUBU ADINA HASİP KAPLAN (Şırnak) –
Teşekkür ederim. 
Sayın Başkan, değerli milletvekilleri;
Halkların Demokratik Partisi adına hepinizi saygıyla selamlıyorum. 
Umuyorum ki bir gün bu ülkeye de adalet
gelir, çünkü bu, kaçıncı yargı paketi biliyor musunuz? Saymasını unuttuk
arkadaşlar. Kaçıncı yargı kurultayları düzenlendi, sayısını unuttuk. 
1980’de avukatlığa başladım,
milletvekili olana kadar hep yargı reformlarını konuştuk. Sonra baroda
çalıştık, yine yargı reformlarını konuştuk. Avrupa Birliği süreci geldi, dedik
ki: “Bizim siyasilerin kafası çalışmıyor, beceremiyorlar, yapmak istemiyorlar,
reform kapasiteleri yok, zihniyetleri de buna müsait değil. Belki dış dinamiklerin
etkisiyle bunu düzenleriz.” 
Koalisyon hükûmetleri döneminde,
rahmetli Ecevit ekibi 17 maddelik bir Anayasa reformu yaptı. O dönem katkısı
olan herkese buradan teşekkür etmek istiyorum.
Aslında o dönemde yapılan temel
düzenleme, Anayasa’daki kişilik haklarını, temel hak ve hürriyetleri, yaşama
hakkını, insanlık onurunu, işkenceyi, adil yargılanmayı, bağımsız yargılanmayı,
tarafsız yargılanmayı, mahkemelerin bağımsızlığını, bunların hepsini
kapsıyordu. Sonra 2002’de seçim oldu, Mecliste bir AK PARTİ iktidar çoğunluğu,
bir CHP ana muhalefeti oldu. 2004’te 90’ıncı maddeyi çıkardınız, uluslararası
sözleşmeler Türkiye’de iç hukuk hükmünde olacaktı. Bu, bir Anayasa hükmüydü.
Burada da katkısı olanlara teşekkür ediyorum ama şu ülkede bir türlü anlatamadık,
yasalar piramidinin en tepesinde Anayasa var, sonra yasalar gelir, sonra
tüzükler, yönetmelikler, genelgeler, tamimler gelir diye. 
Arkadaşlar, Türkiye’de ne Anayasa
yönetiyor Türkiye’yi ne yasalar yönetiyor, Türkiye, gizli yönetmeliklerle
yönetiliyor. Anayasa’ya uymamanın, Anayasa’nın amir hükümlerine uymamanın
cezası nedir, bana söyleyebilir misiniz? Aha bunun gibi kaç tane klasör, kütük
gibi, tuğla gibi, yargı paketi çıktı. Türkiye’de Anayasa’yı ihlal etmenin
cezası nedir, bana söyler misiniz? Ben şu kürsüde şimdi Anayasa’yı ihlal
edeceğim. Söyleyin bakalım, cezası nedir bunun, var mı bir cezası? Bakansın,
başbakansın, hükûmetsin, milletvekilisin, hâkimsin, savcısın, polissin,
jandarmasın, bekçisin… Eğer bunun bir ölçüsü olsaydı bu ülkede, bu ülkede herkes
gizli dinlenmezdi arkadaşlar, herkes gizli dinlenmezdi. Anayasa Mahkemesi
Başkanından, yargıcından tutun da Genelkurmay Başkanına, Başbakanından tutun da
muhalefetine kadar herkes dinlenmezdi. Dinlenmenin hukuku var mı? Hangi
anayasada “dinleyebilirsiniz” diye yazıyor, söyler misiniz? Hangi ülkenin
anayasasında, yasasında “Şantaj kasetleri çıkarın, siyasete müdahale edin.”
diye yazıyor? Şantaj kasetlerinin ahlakını sorgulayamayanlar, çocukların cinsel
tacizinin de koruyucusu olamazlar, kadın cinayetlerinde koruyucu olamazlar,
adaleti bu ülkede sağlayamazlar. 
Arkadaşlar, cezaevlerinin dolup
taştığı, 150 bini aştığı bir dönemden bahsediyoruz. 2004’te temel kanun olarak
Türk Ceza Kanunu, Ceza Muhakemeleri Usulü Kanunu yapıldı, hepimiz biliyoruz,
avukat olarak biz de dâhildik buna. İstinaf mahkemelerini niye on sene
uygulamadınız? Bana bunu anlatın, on sene niye beklediniz? Binanız mı yoktu,
yargıcınız mı yoktu, kâtibiniz mi yoktu, daktilonuz mu yoktu? Arkadaşlar, sizin
adalet için neyiniz yoktu, söyler misiniz? Karbon kâğıdınız mı yoktu, ispirtolu
kaleminiz mi yoktu? Neyiniz yoktu, söyler misiniz? Niye on sene uygulamadınız?
On sene uygulamadınız -karşımda baro başkanı duruyor- on sene uygulanmayan
istinaf mahkemeleri nedeniyle, temyizde on seneye kadar olan cezalarda duruşma
istenemedi, Yargıtayda savunma hakkı yok edildi. Savunma hakkı yok edildi,
duruşma istenemedi. Çünkü -çıkıp duruşmalarda kimse kendinin murafaası için-
Ceza Muhakemeleri Kanunu’na göre “Court of appeals”dan geçecektiniz, istinaf
mahkemesinden geçecektiniz, ara mahkemeden geçecektiniz, bölge mahkemesinden
geçecektiniz, oradaki yasalar, oradaki cezalar beş sene, on seneye kadar onlar
görülecek, ondan sonra Yargıtaya gidecektiniz, adam gibi hukuk konuşacaktınız. 
Burada ne oldu biliyor musunuz? On
sene, istinaf mahkemeleri hayata geçirilmedi. İşkenceyi, kötü muameleyi
240’ıncı maddeye soktular. Ne kadar yüz kızartıcı suç varsa, hırsızlık varsa,
ihaleye fesat varsa, dolandırıcılık varsa, hırsızlık varsa bütün bunların,
maddelerin cezaları iki ile beş sene arasındaydı. Sonra bunları bir sene daha
indirdiler, bir kısmını ertelemeye soktular ve binlerce dosya Yargıtayda ne
oldu, biliyor musunuz, zaman aşımına uğradı. Zaman aşımına uğruyor memleketimin
adaleti, biliyor musunuz? Sadece bunlarda değil, işkencede değil, çocuklara
tecavüzde, kadınların ölümünde, insan yaşamında, köylerin yakılmasında, faili
meçhul cinayetlerde, her yerde zaman aşımına uğruyor adalet Türkiye’de.
Nasıl bir şey bu? Boşuna mı Adalet
Bakanlığına bütçenin bilmem kaçını ayırıyoruz, bilmem kaç milyar veriyoruz?
Yetmiyor ki herhâlde Hakimler ve Savcılar Kuruluyla hâkimleri, savcıları da
bağladık Adalet Bakanlığına, vesayet yetkisini de Hükûmete verdik. Sonra?
Geleceğiz, burada ne var? İstinaf mahkemeleri, Danıştay, bölge idare
mahkemeleri, kadınlarla ilgili bir iki sorun, hasta yükümlüler. Ya, Allah
aşkına, siz bununla Türkiye’ye adalet geleceğine inanıyor musunuz?
Hükûmet bakmış, “Özelleştirme
yapıyorum, vatandaş dava açıyor idare mahkemesine. Dur bakayım ben bu engeli nasıl
aşarım? Maden ocakları işleteceğim, ruhsat alacağım, ÇED raporunu nasıl aşarım?
Vatandaş, idare mahkemesine gidiyor, bunu nasıl önlerim? Tarihî eser, birinci
derecede sit alanı, orada inşaat yapacağım, yıkacağım on bin yıllık tarihi,
yapacağım üzerine tuğladan bir şiş kebap restoran, bunun için yargıyı nasıl
devre dışı bırakırım? Yapacağım bir şey, karşıma çıkıyor, İhale Kanunu’na fesat
karıştırmaktan beni idare mahkemesine götürüyorlar, bunun önünü nasıl
keseceğim?” diyor.
Böyle bir zihniyette hukuk reformu
olmaz arkadaşlar, böyle bir zihniyette olsa olsa bir diktatörlük dönemlerinde
hukuka havale eden.. “Git şu yasaları yap da beni bu yoldan kurtar, ÇED’den
kurtar, izinden kurtar, ruhsattan kurtar, yargıdan kurtar, her şeyi çabuk
yapayım.” Üç günde kabak yetişmez, patlıcan yetişmez, hıyar yetişmez ama bu
ülkede bir zihniyet milyarder yetiştirmek istiyor. Böyle bir anlayış, bu ülkede
çocuk haklarını, bu ülkede kadınları, insan onurunu, insan haklarını, hukuku
koruyamaz arkadaşlar.
Hasta hükümlülerle ilgili, 550 tane
hükümlüyle ilgili her gün burada konuştuk. Burada konuştuğumuz zaman, ismini söylediğimiz, raporunu
konuştuğumuz, Adli Tıpla ilgili raporunu konuştuğumuz insanların aynı akşam
cenazeleri çıktı. Neredeydiniz? Niye Adli Tıp Kurumu sadece hasta hükümlülerle
ilgili karar veriyor? Türkiye’nin her tarafına üniversite kurmadınız mı?
Türkiye’nin her tarafına hastaneler kurmadınız mı? Türkiye’nin her tarafında
tam teşekküllü hastaneler yok mu? Oradaki doktor, doktor değil mi? Oradaki
uzman, uzman değil mi? Oradaki tıp, tıp değil mi? Niye bunları koymuyorsunuz?
Niye bunlar yok? Niye vatandaş istediği doktora gidemiyor? Gidemez çünkü siz
sadece siyasi iktidar olarak istediğiniz doktorları, uzmanları, yalan rapor,
sahte rapor versin diye Adli Tıbba yönlendiriyorsunuz ve tek adresten, tek
elden bunu alıyorsunuz.
Şimdi, çocuk haklarıyla ilgili cezaları artırıyorsunuz.
Cezaları artırdığınız zaman çocuklara yönelik cinsel taciz, saldırı, öldürme
olaylarını önleyebilir misiniz? Zaten cezalar var, bu cezaları gerekirse
artırırsınız da. Ama, bir ülkede suçu önleyici tedbirleri geliştirmediğiniz
zaman, o ülkede suçu önleyici olarak Jandarmada ve Emniyette birimleriniz
olmadığı sürece, üniversiteleriniz o birimde çalışmadığı sürece, bilim, eğitim,
pedagoji orada çalışmadığı sürece, sokaklarda hangi suçun dolaştığını siz
tespit edemediğiniz sürece, sokaklarınızda hangi uyuşturucu şebekesinin
dolaştığını tespit edemediğiniz sürece, İnternet’inizde, bilgisayarınızda,
dijitalinizde hangi psikomanyak, hangi ırz düşmanı, hangi hastalıklı adamların
sokaklarda dolaştığını filmlerdeki gibi izlemediğiniz sürece devlet değilsiniz,
Hükûmet değilsiniz, sokağa sahip değilsinizdir. Böyle bir ülkeyi siz
yaratamadığınız sürece istediğiniz kadar cezaları artırın, suçları
önleyemezsiniz. Zaten bir şey söyleyeyim mi ben size: Otuz yıllık ceza avukatıyım.
Bırakın çocuklara tecavüzden, kadınlara tecavüzden içeri giren birisi iflah
olmuyor Türkiye'de, Türkiye'de cezaevlerinde yaşayamıyor, yaşama şansı yok.
Cezaevinde yatanların hepsi bunu bilir. 
LÜTFÜ TÜRKKAN (Kocaeli) – Her aldığın
adama on sene hapis vermişsin ya! 
HASİP KAPLAN (Devamla) – On ay hapsi
olsa içeride adam hayati tehlikeyle karşılaşır, bu kadar güvenliği yok
cezaevinde. Yani, siz cezasını on yıl yapsanız, yirmi yıl yapsanız olayı değil
bu. Önleyici tedbirin ne senin, önleyici? Suç işlenmeden yakalayabiliyor musun,
suç işlenmeden içeri atabiliyor musun, suç işlenmeden tedbir alabiliyor musun,
suç işlenmeden öğrenci yurtlarında kız çocuklarını pazarlayan, cinsel tacizde
bulunanları önleyebiliyor musun? Pozantı’da işkence gören, tecavüze uğrayan
çocuklarınızı kendi Bakanlığınızın, adı “Adalet” olan Bakanlığınızın, ismi
“Adalet” olan Hükûmetinizin, ismi “adalet” olan inancınızın emrinde olan bir
yerdeki bu tecavüzün hesabını sorabildiniz mi, sorabildiniz mi, sorabildiniz mi
diyorum o gardiyanlardan, müdürlerden, personelden hesabını? Siz ne ceza
verdiniz? Sayın Bakan, çık, Pozantı’da çocuklara tecavüz edenlere ne ceza
verdiğini bu kürsüde söyle de bana verdiğin bu kanun teklifiyle ne yaptığını
anlat bana.
Kadın cinayetleri konusunda dünya
rekoruna gidiyoruz. Her gün kadın cinayeti işliyoruz, her gün kadın
cinayetlerini haberlerde izliyoruz, ne yapıyorsunuz, söyler misiniz? Hangisini,
hangisini? Bursa’da, Adana’da, İzmir’de, Antalya’da, İstanbul’da, her yerde.
Suç takibi diye bir şey vardır, suç önlenmesi diye bir şey vardır, kriminal
diye bir şey vardır, polisin enformasyonu vardır. Siz polisi aldınız -30 bin,
50 bin- Taksim Meydanı’na, sıkıyorsunuz, Taksim Meydanı’na dolduruyorsunuz bir
ay, 30 bin polisi, 40 bin polisi, 80 TOMA’yı, zırhlarınızı, araçlarınızı,
hepsini, muhalefeti nasıl susturacağım diye. Sizin başka bir anlayışınız yok
mu? Nasıl çözeceksiniz? Ya, oraya 50 bin polisi koyup Taksim Meydanı’nda 1
Mayısı kutlamasın diye insanlara saldırtacağınıza, gönderin ya. Gönderin, bu
sapıkların, bu tecavüzcülerin, bu katillerin peşinde dolaşsın, niye muhalefetin
peşine takıyorsunuz, sendikaların peşine takıyorsunuz? Orada ifade hürriyetini
kullanacaktır. Siz yanlış yoldasınız. Emrinizdeki kuvveti yanlış
kullanıyorsunuz. Emrinizdeki hukuku yanlış kullanıyorsunuz. Emrinizdeki polisi
yanlış kullanıyorsunuz. Emrinizdeki TOMA’yı yanlış kullanıyorsunuz.
Yaptığınız yanlışlar; sonuç, Türkiye’de
adaletsizliktir, acımasızlıktır. İşkencehaneye döndü cezaevleri. F tiplerinde
insanların hepsinin hayatını kararttınız. Siyasi düşüncelerinden dolayı F
tiplerinde on binlerce siyasiyi çürüttünüz ve F tiplerinde zalim
davranıyorsunuz, düşmanca bir hukuk uygulanıyor. Özel yetkili mahkemelerde bunu
yapıyorsunuz, devlet güvenlik mahkemelerinde bunlar yapıldı, sıkıyönetimde
bunlar yapıldı, Terörle Mücadele Kanunu’yla bu yapılıyor. Adaletiniz varsa
gelin bu Terörle Mücadele Kanunu’nu kaldırın. Varsa adaletiniz gelin bu özel
yetkili mahkemelerin artıklarını, tortularını, yanlışlıklarını, pisliklerini
kaldıralım. Ama, esasa gelmiyorsunuz, doğruya gelmiyorsunuz. Türkiye’de adalet
olmasını istemezsiniz. Türkiye’de hukuk olmasını istemezsiniz. Türkiye’de tıkır
tıkır işleyen bir yargı olsa önce sizin yakanıza yapışırdı, önce sizi alır,
bütün hatalarınızdan, bütün günahlarınızdan, bütün yaptıklarınızdan, bütün
yolsuzluklarınızdan, bütün zulümlerinizden önce sizi yargılardı. Siz onun için
böyle bir yargı istemiyorsunuz. Bu yargı Türkiye’ye gelecek arkadaşlar. Bu
adalet gelecek bu ülkeye. Bu ülkede zulüm payidar olmayacak. Bu hukuku
saymayacağız. Bu hukuku tanımayacağız. Benim hâlâ belediye başkanlarım
cezaevindedir seçimden bu yana; hiçbir şey yapmadılar, bir tanesinin bir basın
açıklaması var. Ama, deveyi havuduyla götürenler, trilyonları götürenler,
milyarları götürenler, IŞİD’i, El Nusra’sı, El Kaide’si, bombası, intihar
eylemcisi, lojistiği, her şeyiyle bunlara yardım edenler, insanların üzerine
ölüm yağdıranlar, savaş suçu işleyenler, insanlık suçu işleyenler, insanlığa karşı
suç işleyenler çıkıyor meydana, konuşuyorlar. Nasıl bir şey bu? Nasıl bir
adalet bu? 
Cezaevleri kaynıyor arkadaşlarım. Sizi
aramıyorlar mı, size mektup gelmiyor mu, size telefon gelmiyor mu, size oradaki
sıkıntıları anlatmıyorlar mı? Bu cezaların adaletsizliğini, bu yasaların
adaletsizliğini, bu kayırmacılığı, bu taraf tutulan yargıyı, bu adaletsizlik
içinde insanların artık mahkemelere gitmediğini, insanların artık çek senet
mafyasına gittiğini, insanların dışarıda uzlaşma ve çözüm aradığını bilmiyor
musunuz? Bana doğu, güneydoğudan bir adalet istatistiği çıkarır mısınız, kaç
vatandaş güvenerek adaletin kapısına gitmiş de sorunun çözümünü istemiş? Bir
tane çıkaramazsınız bana, şaşırırsınız arkadaşlar. Vatandaş kendi sorununu
devletin kapısında, mahkemede çözmüyor artık çünkü inanmıyor. İnanmıyor, oraya
gittiği zaman başına bela geleceğini düşünüyor. Hakkını ararken içeri
gireceğini düşünüyor, hakkını ararken dayak yiyeceğini düşünüyor, hakkını
ararken üniformalıların korkusuyla titriyor. E, peki, niye bir bağımsız yargı
oluşturamıyoruz? Niye tarafsız mahkemeler oluşturamıyoruz? Nedir, Allah aşkına,
nedir bu? Ne tutuyor, hangi güç engelliyor? İstediği kadar “court of appeal”,
istinaf mahkemesi kurun, istediğiniz kadar usul yasası değiştirin, istediğiniz kadar
Danıştay yasası çıkarın; mantalite değişmeden, kafa değişmeden, zihniyet
değişmeden, vicdan değişmeden, hukuk değişmeden ve hukuksuzluk yapanlardan
hukuk hesap sormadığı sürece bu ülkede adalet olmaz, olmaz, olmaz, olmaz... Yok
adalet arkadaşlar, yok.
İsyan hâlindeyim. Otuz yıl ceza
avukatlığı yaptım, uluslararası hukuk yaptım hâlâ geliyorum uyutma
paketleriyle... Bıktım artık bunlarla ilgili konuşmaktan. 3 tane yargıcı
koruyacaksın, 4 tane Danıştay üyesini sallayacaksın o tarafa, onun yerini
“paralel” diye oraya çekeceksin, onun yerini “derinlikçi” diye oraya alacaksın,
yargı “Ooh, işte, tamam, beni dinliyorlar, oldu her şey.” Böyle bir yargı
anlayışı olur mu ya? Böyle bir hukuk olur mu, barosuna düşman, avukatına
düşman, avukatını döven? Savunma hakkı kutsaldır deriz, savunma hakkına
saldırır, cezaevindeki insanına saldırır, ondan sonra Anayasa’yı çiğner,
Anayasa’yı çiğnemenin cezası yok. 
Biz bu kader değildir diyoruz.
Halkların Demokratik Partisi olarak bu zulmün karşısında, bu adaletsizliğin
karşısında adaletin sesi olacağız. Cumhurbaşkanlığı seçimi bizim için adaletin
sesi olacak. Adaleti arayacağız, adaleti temsil edecek biri Köşk’te oturacak.
Adalet diyeceğiz, meydanlarda haykıracağız, bu olmadan insanlık olmaz.
Saygılarımla. (HDP sıralarından alkışlar)
BAŞKAN – Teşekkür ediyorum.
Tümü üzerinde Milliyetçi Hareket
Partisi Grubu adına Murat Başesgioğlu, İstanbul Milletvekili.
Buyurun Sayın Başesgioğlu.
MHP GRUBU ADINA MURAT BAŞESGİOĞLU
(İstanbul) – Sayın Başkan, yüce Meclisimizin çok değerli milletvekilleri;
görüşülmekte olan kanun tasarısı üzerinde Milliyetçi Hareket Partisinin
görüşlerini arz etmek üzere söz aldım. Yüce heyetinizi ve şu anda bizi izleyen
aziz milletimizi saygıyla selamlıyorum. 
Kanun başlığı “Türk Ceza Kanununda Bazı
Değişiklikler…” olarak bahsetmesine rağmen birçok yasada değişiklik yapıyor.
Yani, hep bizim itiraz ettiğimiz torba yasa mantığını burada bir kez daha
görüyoruz. Geçmişte itirazlarımızı çok açık şekilde dile getirdiğimiz için
torba yasa konusunda, o görüşlerimizi referans olarak veriyoruz ve sadece,
Mecliste, Meclisin geleneklerine aykırı olduğunu, yasama kalitesini bozduğunu
bir kez daha ifade etmek istiyoruz.
Değerli milletvekilleri, hepinizin
hatırlayacağı gibi, ceza hukukumuzda çok köklü değişikliklerin hazırlık çalışmaları
1990’lı yılların ikinci yarısında ve 2000’li yıllarda başlamıştır. Benim de
öğrencisi olduğum rahmetli Hocamız Sulhi Dönmezer’in bilim kurulu başkanlığı
yaptığı çalışmayla ceza hukukundaki çalışmalar başlatılmış ve yaklaşık on
yıllık bir hazırlık dönemi geçirdikten sonra, 2005 yılında başta Ceza
Kanunu’muz olmak üzere, Usul Kanunu’muz olmak üzere, 14 yasada çok köklü
değişiklikler yapılmıştır ve sayısız yönetmelik değiştirilmiş, artık eskiyen ve
toplumsal adalet ihtiyaçlarımıza cevap vermeyen İtalyan kanununun güncellenmesi
amacıyla bu değişiklikler yapılmıştır. 
Ancak, Faruk Bey de burada, o tarihte
Komisyonda olan arkadaşlarımız da muhtemelen vardır, Adalet Komisyonundaki
görüşmeler bilim komisyonunun hazırladığı taslaktan çok uzakta kalmıştır. Âdeta,
Adalet Komisyonunda bu ceza kanunu ve diğer kanunlar yeniden dizayn edilmiştir,
yeniden yansıtılmıştır. Dolayısıyla, bilim kurulunun ortaya koyduğu felsefe ve
kanunların ruhu bir anlamda yoksun kalmıştır. Bu şekilde bir yasa çalışması
yapılmıştır. 
İşte, 2005, yaklaşık dokuz yılı
doldurduk, on yıla gidiyoruz, on yıllık süre içerisinde bu yasaların uygulama
performansını hep birlikte değerlendirdiğimizde ve kendi kendimize şu soruyu
sorduğumuzda maalesef olumlu bir cevap alamıyoruz, soru şu: Dokuz yıllık
uygulama sonunda, bu ceza hukukunda yapmış olduğumuz kanunlar toplumsal adalet
ihtiyacımızı gidermiş midir? Vatandaşımızın mahkemeye, yargıya gittiği zaman
adalet ihtiyacı tatmin olmuş mudur? Adalet dağıtanlar ve adalet talep edenler
bu tablodan mutlu olmuşlar mıdır diye sorarsak -çok olumsuz örnekleri var-
maalesef bunca tükettiğimiz süreye rağmen, harcadığımız enerjiye rağmen bu
konuda olumlu cevap veremiyoruz. Veremedik ki bugüne kadar beşincisini yapmak
zorunda kaldık yargı paketlerinin. Ama, yapmış olduğunuz yargı paketleri
başlangıçtaki hedeflerden çok uzakta, güncel ihtiyaçlarla sınırlı kaldı.
BOTAŞ’ın enerji boru hattı kesildi, nitelikli hırsızlık suçunu artırdık. Başka
bir yerde güncel bir olay oldu, cezayı artırdık. Dolayısıyla, yaşadığımız sosyal
ve siyasi olaylardan kaynaklanan bir kanun yapma mantığına ulaştık. Bu,
maalesef, bizi, bütünlükten, kanunların genelliğinden, eşitliğinden çok
uzaklaştırdı. Ömer Bey de çok güzel söyledi, âdeta Parlamentomuz kanun tamir
makinesi hâline dönüştü. Oysa, yasa yapma, devletin egemenlik hakkının en
önemli görevidir, bu Parlamentonun en önemli görevidir. Böyle sık sık yasaların
değiştirilmesi hukuk güvenliğini ve istikrarını zedelemiştir. Maalesef, bugün
böyle bir tabloyla karşı karşıyayız. 
Değerli arkadaşlarım, özellikle son
birkaç yıldır iktidar partisinin kanun yapma enerjisi iki noktaya hasredildi.
Birincisi, yargıyı kontrol etme ve kendisini koruma içgüdüsüyle kanun
düzenlemeye başladı. İkincisi, şahsen ve parti olarak itiraz ettiğimiz sözde
açılım sürecinin altyapısını oluşturmak üzere kanunlar yapmaya başladı. Mesela,
yargıyı kontrol etmek adına ne yapıldı? Hâkimler ve Savcılar Yüksek Kurulu
Kanunu çıkartıldı, burada kıyamet koptu. Mecliste, komisyonlarda, sabahlara
kadar çalıştık. Bu, maalesef, yargı bağımsızlığını, hâkim teminatını kökten
kaldıran ve Kurulun yetkilerini Sayın Adalet Bakanına teslim eden bir düzenleme
idi ki kısmen Anayasa Mahkemesi bunu bozdu ama tümüyle buradaki eksikler
giderilmiş olmadı. 
Başka ne oldu? Yargıtay Kanunu’nda
değişiklik oldu, Danıştay Kanunu’nda değişiklik oldu, MİT Kanunu çıktı. Hepsi,
bütün bunlar yargıyı kontrol etme saikiyle çıkartılan yasalardır. 17 ve 25
Aralık travmasından sonra çok hızlı bir şekilde tepki veren iktidar, Adalet ve
Kalkınma Partisi iktidarı maalesef hukukumuzun güvenliğini, istikrarını bozmuş
ve ileride tamiri mümkün olmayan çok kalıcı hasarlar meydana getirmiştir.
Sadece yasalarda mı? İdare olarak da çok büyük, kalıcı hasarlar meydana
getirmiştir. Sadece yasalarda mı? İdare olarak da çok büyük, kalıcı hasarlar
yapmıştır. Artık sayısını bilmiyoruz, kaç bin polis bir şekilde yerlerinden
edildi, görevlerinden alındı. Emniyet teşkilatında henüz daha terfiler
açıklanmadı, bu belki de emniyet teşkilatında karşılaştığımız tek örnektir.
Yasaya göre terfi etmesi gereken 3’üncü, 4’üncü sınıf polis amirleri, 1’inci
sınıf polis amirlerinin bugün terfileri açıklanmadı. Bunun gibi başka
kurumlardaki kamu personelinin görev yerleri değiştirildi, bunu on binlerle,
yirmi binlerle ifade ediyoruz ki bu çok olağanüstü dönemlerde bile olmamış bir
idari tasarruftur.
Peki, sözde açılım sürecini tahkim
etmek üzere hangi yasal düzenlemeler yaptı, izninizle birkaç tanesini de örnek
vereyim. Mesela Terörle Mücadele Kanunu’nun 6’ncı maddesinin beşinci fıkrası
değiştirildi. Ne diyor: Terör örgütü propagandasıyla ilgili açıklama ve
yayınlama hakkı. Yine, Terörle Mücadele Kanunu’nun 6’ncı maddesinin ikinci
fıkrası terör örgütlerinin bildiri ve açıklamalarıyla ilgili, değişiklik
yapıldı. Yine, Terörle Mücadele Kanunu’nun 7’nci maddesi terör örgütünün
propagandasına ilişkin bir hükümdür. Türk Ceza Kanunu’nun 215’inci maddesi, suç
ve suçluyu övme, değiştirildi. Türk Ceza Kanunu’nun 220’nci maddesinin altıncı
fıkrası, örgüt adına suç işleme maddesi değiştirildi. Yine, Türk Ceza Kanunu’nun
220’nci maddesinin yedinci fıkrası, örgüte yardım fıkrası değiştirildi. 220’nin
sekizinci fıkrası, örgüt propagandası hükmü değiştirildi. Ceza Muhakemeleri
Kanunu değiştirildi, ana dilde savunma hakkı getirildi, yer adlarının
değiştirilmesi getirildi ve bu yasalarla yetinilmedi, birçok idari
tasarruflarla da sözde açılım sürecine lojistik destek sağlandı. Örneğin,
öğrenci andı kaldırıldı.
Evet, tekrar sözlerimi bu noktada
toparlamak istersem, yasa yapma enerjisinin bu iki noktaya hasredildiğini
maalesef görüyoruz. Bu iki konunun ortak bir özelliği var, bunu tatlandırıcıyla
topluma takdim ediyorsunuz. Mesela bu sözde açılım sürecine bir destek
sağlanacak, “Tutukluluk süreleri düşecek ey millet.” deniyor ve o konsept
içerisine istenilen bu iki konuya ilişkin maddeler yerleştiriliyor. Şimdi bu
görüşmekte olduğumuz tasarıda da takdim şekli şu: Çocuklara, kadınlara yönelik
cinsel şiddet, cinsel saldırı, kadın cinayetleri önlenecek. Genel çerçeve bu.
Evet, buna dair tasarıda hükümler var. Bunlar çok masum gerekçeler. Bunlara
hiçbirimizin itiraz etmesi mümkün değil. Gerçekten de bu anlamda toplumda çok
derin izler bırakan olaylar oluyor, birçoğunu duyuyoruz, birçoğunu duymuyoruz
ama mağdurlarında, yakınlarında gerçekten büyük travmalar yaşanıyor. Mutlaka
buna el atılması lazım. 
Uyuşturucuyla
mücadele. Değerli arkadaşlarım, uyuşturucu yaşı çok küçük yaşlara düştü,
ortaokul seviyelerine düştü, gençliğimizi tehdit eden bir noktaya geldi. Bunun
için de mutlaka tedbirler almamız lazım. Ama bu tasarının bütün hikâyesi bundan
ibaret değil. Bu tasarıda ne var? İvedi yargılama usulü var, seri muhakeme
usulü, ihale yasalarından doğan uyuşmazlıklar, özelleştirmeden doğan
uyuşmazlıklar, kentsel dönüşümden doğan uyuşmazlıklar seri muhakeme usulüne
tabi. Ne demek? Temyiz süreleri kısaltılmış, dava açma süreleri kısaltılmış,
yürütmeyi durdurma kararlarına karşı itirazlar kaldırılmış yani idarenin
eylemleri karşısında vatandaşlarımızın, bireylerin hak arama yolları
kısaltılmış. Yani bunu demokratikleşme adına, hak arama özgürlüğü adına takdim
etmek mümkün değil. Fransa’da da var seri yargılama usulü ama vatandaşların hak
ve özgürlükleri üzerine bina edilmiş bir seri yargılama usulü var. Örneğin,
Yabancılar Kanunu’na göre bir yabancıyı sınır dışı etmek isterse yargı yetmiş
iki saat içerisinde buna karar vermek zorunda, yetmiş üç saat diyemiyor. Ki,
orada hangi uyuşmazlığın seri muhakeme usulüne tabi olacağı hâkimin takdirine
bırakılmış, bizde yasa olarak bunları saymışız. 
Başka ne var?
Sulh ceza mahkemelerini kapatıyoruz. Bize göre sulh ceza, asliye ceza ve ağır
ceza üçlüsü ihtisaslaşma açısından önemlidir. Bu konseptin bozulmaması lazım.
Başka? Yargıtayın yapısında değişiklik
yapıyoruz. Yargıtay Kanunu çıktıktan sonra bütün Yargıtay üyelerinin
dairelerdeki görev dağılımı değişecek. Başkanlar Kurulu bir hukuk dairesinde
çalışan üyeyi ceza dairesine rahatlıkla verebilecek. Bu da kazanılmış hakların
veyahut da edinilmiş tecrübelerin bir anda boşa gitmesi anlamına geliyor.
Yargıyı etkileme suçu hem soruşturma
aşamasında var hem kovuşturma aşamasında var. Şimdi soruşturmada kaldırıyoruz.
Niye kaldırıyoruz? Belli ki güncel bir ihtiyaçtan kaynaklanan bir sıkıntı var. 
Yine, hâkim ve savcılara karşı açılacak
tazminat davaları üzerinde çok oynadık. Haberal Hocam burada, en canlı örneği.
Defalarca değiştirdik. Hocanın işine gelmedi, Hocanın işine yarıyor diye öyle
yaptık, böyle yaptık, en sonunda yine dedik ki: “Hâkim ve savcılara karşı
tazminat davası açılamaz, devlete açılır, devlet hâkim ve savcıya rücu eder.”
Dördüncü değişiklik mi, beşinci değişiklik mi bilemiyorum. Yani, bunun gibi bu
masum gerekçeler içerisine sığdırılmış, saklanmış hususlar var.
İdari yargıda istinaf konusu çok
önemli. 7-8 tane bölge istinaf mahkemesi kurulacak. Eğer bunlar küçük
danıştaylar gibi görev yapacaksa adaletin tecellisi nasıl yerine gelecek,
açıkçası bu konuda endişelerimiz var. Hâkim ve savcı açığı ortadayken bu nasıl
yapılacak? İş yükünün artacağından endişe ediyoruz. Yargıtay ve Danıştay
elindeki dosyaları bu mahkemelere devrederse büyük bir kaos ortaya çıkacak gibi
birçok husus var. 
Evet, zannederim maksadımı anlatabildim
sizlere bu konuda değerli arkadaşlarım. 
Yine, tasarının bu, kamuoyuna takdim
edilen maddesi üzerine birkaç şey söyleyip sözlerimi toparlayayım. 
Cinsel dokunulmazlığa karşı suçlar ve
uyuşturucuya karşı suçlarla mücadele konusu, demin de ifade etmeye çalıştığım
gibi toplumumuzun öncelik vermesi gereken, anayasal güvencesi olan vicdani ve
ahlaki bir görevimiz. Yalnız burada kurgu çok önemli. Yani, bütün sistemin
iyileşmesini ceza-adalet sisteminin sırtına yıkarsak netice alamayız. Burada da
korkarım aynı endişeyle hareket etmişiz yahut da aynı saikle hareket etmişiz.
Yani, bu suç faillerinin cezalarını artırıyoruz. Değerli arkadaşlarım, cezayı
artırmak modern ceza sisteminde bir çare değil; aksine daha kötü suçların, daha
ağır suçların delilleri yok etmek anlamında işlenmesine meydan veren bir teşvik
usulü oluyor. Esasında burada failin cezasını artırmak yerine, mağdurları nasıl
koruyabiliriz, buna bakmamız lazım. Çocuklarımızı nasıl koruyabiliriz, küçük
yaşta evlilikleri nasıl önleyebiliriz, aile içi şiddeti nasıl önleyebiliriz,
boşanmaları, toplumsal dokuyu nasıl muhafaza edebiliriz, sokak çocuklarını
nasıl rehabilite edebiliriz, evlilik dışı doğan çocukların problemlerini nasıl
halledebiliriz? Bunları halletmeden, sadece Türk Ceza Kanunu’nun 102, 103, 104,
105’ini değiştirmek meseleyi çözmüyor. Bu konuda da geçmişte çok değişiklik
yapmışız ve maalesef bunda başarılı olamamışız. 
Bu suçlar çok çirkin suçlardır, insanın
onurunu, izzetinefsini, toplumsal duygusunu, dayanışmasını yok eden, çok
küçültücü suçlardır. Bu suçlarla mücadele etmek aslında hepimizin, tüm toplumun
görevidir. Her ne kadar Bakanlık bunu bir tanıtım önceliği olarak veyahut da
diğer niyetlerini gerçekleştirmek adına yapmış olsa da biz Milliyetçi Hareket
Partisi Grubu olarak bu noktadaki hassasiyeti paylaşıyoruz ve bu maddenin en
iyi şekilde çıkması konusunda da yardımcı olduğumuzu Komisyonda da ifade ettik,
burada da ifade etmek istiyoruz. 
Değerli arkadaşlarım, çocuklardan bahis
açılmışken güncel konumuz olan kaçırılan çocuklar mevzusuna da değinmemiz
lazım. Evet, gündemimizi epeydir işgal ediyor. Bu gerçi anaların yüreğini
epeydir yakıyor, 2012’den beri yakıyor da Ankara’ya ulaşması daha yeni oldu.
2012’den bu tarafa, sadece Diyarbakır ve Hakkâri’de kaçırılan çocuk sayısı
500’den fazla, öyle 15-25 değil, 500’den fazla. 13 yaşında var, 18 yaşından
büyük çocuklar var. Bu büyük bir sayı -ki Sayın Başbakan da grup konuşmasında
ifade etti- 20’ye yakın vilayette çocuk kaçırma olayı var. Bunun sayısının
nerelere gittiğini bilmiyoruz.
Şimdi, çocuk kaçırmak suç yani münferit
bir çocuğu kaçırsan suç. Bu toplu çocuk kaçırmanın cezası daha başka
müeyyidelere bağlı bir şey.
Şimdi, burada tabii bu işle mücadele
tarzı son derece enteresan. Hükûmetimiz diyor ki: “Çocuklar kaçırılmıştır.
Anaların göz yaşına, ıstırabına saygı duyuyorum.” Peki. Kimden medet umuyorsun?
Bir siyasi parti milletvekillerinden. “Hadi, siz bunların yerini buluyorsun,
gidip bulun, alın, gelin.” diyor. 
Arkadaşlar, hükûmet sivil toplum örgütü
değildir. Sivil toplum örgütleri partilere giderler, ricada bulunurlar ama
hükûmet dert yanma yeri değildir. Hükûmet bu kaybolan çocukları analarına
kavuşturmakla sorumludur, bu millet onun için oy vermiştir. Ama bir şey var:
“Aman, bir şey yaparsak açılıma zarar gelir, sözde açılıma zarar gelir.” Böyle
bir hâletiruhiye içerisindeyiz. Oradaki kamu görevlileri de bu hâletiruhiye
içerisinde, seyrediyorlar, “Şunu yaparsak sözde açılım sürecine zarar veririz.”
diyorlar. 
Hükûmetin bu acziyetini kabul etmek
mümkün değil. Övünülüyordu, deniyordu ki: “İşte, bu ülkenin Genelkurmay
Başkanını, kuvvet komutanlarını tutuklayan, yargılayan, İsrail Genelkurmay
Başkanına ve kuvvet komutanlarına yakalama emri çıkaran bir iktidar.” Bununla
övünen bir iktidar Hakkâri’de, Diyarbakır’da ve diğer vilayetlerde kaçırılan
çocukları bulup getirmek zorundadır. Bunu ricayla, diğer siyasi partilerden
medet umarak yapamaz, bunu yapmak bir acziyet ifadesidir. 
Hani deniyor ki: “Dicle kenarında bir
kurt kuzuyu kaparsa bundan sorumluyuz.” Peki adalet anlayışınızın kapsama
alanına Lice girmiyor mu, Diyarbakır girmiyor mu, Hakkâri girmiyor mu? Sadece
kıyıda mı, kumda mı bu adalet anlayışı gerçekleşiyor? Lice’de sadece çocuklar
kaçırılmıyor, işçiler kaçırılıyor, askerler kaçırılıyor, siyasi partilerin
temsilcileri kaçırılıyor. Rica ediliyor ve Sayın Hükûmet tarafından “Bu
arkadaşları bulup getirin…” Hayır, bu olmaz. Buna Parlamento olarak
hiçbirimizin “evet” dememesi lazım. Bunun meşru bir mazereti yok değerli
arkadaşlarım. 
Diğer bir konu: Dün çok güçlü bir
şekilde gündemimize düştü. Nedir? Denildi ki “-Sözde- açılım sürecinde artık
siyasi heyetler rol aldı.” Bu çok önemli bir cümledir. 
Değerli arkadaşlarım, bir terör
örgütünün şöyle bir mantığı vardır: Bilir ki karşısındaki düzenli orduyu hiçbir
zaman yenemez. PKK da 800 bin kişilik Türk ordusunu yenemeyeceğini bilerek yola
çıktı ama şunu hesap etti: Bir gün, uğraşırım, vururum kırarım, meşru olurum,
muhatap olurum ve müzakere yaparım. Terör örgütünün hedefi budur. Bugüne kadar 60
küsur hükûmet gelmiş. Hiçbir hükûmet ne meşruiyet anlamında ne muhataplık
anlamında ne müzakere anlamında PKK’yı tanımamış. Bunu siz yaptınız, bu Hükûmet
yaptı ve sözde açılım sürecinin ne Kürt’e ne Türk’e faydası var çünkü bir
samimiyet, bir güven ilişkisi yok; herkes taktik, stratejik adımlarla tavizler
almaya çalışıyor. Karşı tarafı bilmem ama devlet kiminle diyaloga girerse açık
olması lazım, mert olması lazım. Atalarımız bile savaş ilan ederken “Hazır ol
cenge!” diyor. Onun için “Önümde Cumhurbaşkanlığı seçimi var, bu seçim var.”
deyip bu sözde açılım sürecinde oynamayacaksınız. Eğer bunun sonunda bir
kargaşa çıkarsa bunun siyasal, toplumsal bedeli, bu ülkeye -doğusuyla
batısıyla- hepimize çok ağır olur. Onun için bu sürece biz kökten karşıyız, inanmıyoruz;
refah getirmeyecek, mutluluk getirmeyecek. Aksine bizi birbirimizden bölecek,
parçalayacak bir... 
(Mikrofon otomatik cihaz tarafından
kapatıldı)
MURAT BAŞESGİOĞLU (Devamla) – Bunu
samimiyetle söylüyoruz.
PERVİN BULDAN (Iğdır) – Sizin projeniz
ne peki? Bu sorunun çözümünü, projenizi anlatabilir misiniz?
MURAT BAŞESGİOĞLU (Devamla) – Onu da
başka bir şey…
PERVİN BULDAN (Iğdır) – Buyurun,
anlatın.
MURAT BAŞESGİOĞLU (Devamla) – Sürem
bitti.
PERVİN BULDAN (Iğdır) – Bence bugün
anlatın.
MURAT BAŞESGİOĞLU (Devamla) – Onun da
çözümü var.
PERVİN BULDAN (Iğdır) – Projenizi
öğrenmek istiyoruz. 
MURAT BAŞESGİOĞLU (Devamla) – Onun da
çözümü var. 
Evet, değerli arkadaşlarım, sürem
bitti.
FARUK BAL (Konya) – Kolay, kolay.
PERVİN BULDAN (Iğdır) – Anlatın,
dinleyelim biz de. Nasıl bir proje? Nasıl çözülecek bu sorun?
MURAT BAŞESGİOĞLU (Devamla) – O konuda
da görüşlerimiz var.
PERVİN BULDAN (Iğdır) – Görüşmeden,
diyalog kurmadan, müzakere etmeden nasıl çözülecek bu sorun?
YUSUF HALAÇOĞLU (Kayseri) – Söyleriz.
MURAT BAŞESGİOĞLU (Devamla) – Bakın, en
çok bu iş olursa “Bölgesel özerklik” diyorsunuz. “Bölgesel özerklik” demek Kürt
vatandaşının özgürlüğünden vazgeçmesi demek. En büyük göç, en büyük kaçış sizin
bu bölgesel özgürlük planınızdan sonra olacaktır. 
Hepinize saygılar sunuyorum. Teşekkür
ederim. (MHP sıralarından alkışlar) 
BAŞKAN –
Teşekkür ediyorum.
Tümü üzerinde
şahsı adına söz isteyen Ali Rıza Öztürk, Mersin Milletvekili. 
ALİ RIZA ÖZTÜRK
(Mersin) – Sayın Başkan, değerli milletvekilleri; görüşülmekte olan Türk Ceza
Kanunu ile Bazı Kanunlarda Değişiklik Yapılmasına Dair Kanun Tasarısı ve bazı
arkadaşlarımızın verdiği teklifler üzerinde şahsım adına söz aldım, hepinizi
saygıyla selamlıyorum.
Değerli
milletvekilleri, tarih 25 Aralık 2013, yani 17 Aralık ve 25 Aralık yolsuzluk ve
rüşvet iddiasıyla İstanbul’da yapılan soruşturmadan sonra Başbakanın
Başdanışmanı Sayın Yalçın Akdoğan “Kendi ülkesinin millî ordusuna, millî
istihbaratına, millî bankasına, milletin gönlünde yer eden sivil iktidara
kumpas kuranların…” diyor. Yani özel yetkili mahkemelerce yapılan
yargılamaların bir kumpas sonucu olduğunu Başbakanın Başdanışmanı söylüyor. 
5 Ocak 2014 günü Sayın Başbakan,
Ergenekon, Balyoz ve bunlarla ilgili kanaatlerini ifade ettikten sonra “Biz
bununla ilgili, bu konu zaten, yeniden yargılama konusuna olumlu bakıyoruz. Bu
konuyla ilgili arkadaşlarım çalışmalarını yapıyorlar ve bu çalışmalar bitmek
üzere.” Altını çiziyorum arkadaşlar, 5 Ocak 2014 Pazar günü Sayın Başbakan
yeniden yargılamalarla ilgili çalışmaların bitmek üzere olduğunu söylüyor. “Ben
tekrar Adalet Bakanıma da kendi yanında söyledim, kendileriyle irtibatta
olacaklar, bunları değerlendirecekler ve konuşacaklar. Yeniden yargılama
noktasında bizim açımızdan herhangi bir sıkıntı yoktur.” diyor. Sanıyorum, bu,
Barolar Birliği Başkanıyla yaptığı görüşmeden sonraki açıklaması.
Arkadaşlar, 8 Ocak 2014 günü Sayın
Hüseyin Çelik, AKP Sözcüsü “Bana da, Sayın Başbakana da özellikle daha alt
rütbedeki bazı insanlara gelen mektuplar var. Bu davalarda yargılanan
insanların uzaktan yakından, diyelim ki, Balyoz eylem planıyla mağdur
edildiklerini anlatıyorlar, birçok şey söylüyorlar. Peki, kulağımızı tıkamamız
gereken bir mesele midir? Tabii ki değildir. Bu insanlar Anayasa Mahkemesine
bireysel başvuruda bulundular. Birileri onunla ilgili delil üretmişse bu zaten
insan haklarına kasttır.” diyor. 
Yine, Adalet Bakanımız Sayın Bekir
Bozdağ 16 Ocak günü Adalet Komisyonunda yaptığı konuşmada -hani bundan önceki
yargı paketi vardı ya, ben unuttum artık sayısını bu paketlerin; paketlerin
biri çıkmadan öbürü gidiyor, öbürü gelmeden başkası gidiyor- bakın arkadaşlar,
aynen ne diyor: TCK, CMK, TMK ile ilgili yeni paket hazırladıklarını ve en kısa
sürede kamuoyuna açıklayacaklarını bildirdi. Dinlemelerle ilgili de kişinin
güvenliğini yargıya karşı en üst düzeyde koruyan düzenleme yapılacağını
söyledi. 
Şimdi, Sayın Bakanımızın bu laflarından
sonra, benim “Bu sözler lafta kalacak, lafta kalır iktidarın bu sözleri.” demem
üzerine, muhalefetin bu sözlerin lafta kalacağının eleştirisi üzerine Bozdağ
“Lafta kalmayacak, somut adımlar atacağız.” dedi. Yani yeniden yargılamayla
ilgili olay bu. Orada da diyor Sayın Bakan Balyoz ve Ergenekon sanıklarının
yeniden yargılanmasına sıcak baktıklarını. Aslında burada sadece Balyoz ve
Ergenekon sanıklarını değil, kim giriyorsa onu düşünmek lazım.
Şimdi, arkadaşlar, ocaktan
uzaklaşıyoruz… Yani ocak ayını, şu nedenle bunu söyledim ben: 17 Aralık ve 25
Aralıktaki soruşturmaların iktidarı kıskaca almaya yönelik soruşturmalar
olduğunu hepimiz biliyoruz ve orada Sayın Başbakanın, Hükûmetin, kamuoyunu da
kendi yanına çekebilmek adına, o yapılan soruşturmaların aslında Hükûmete
yönelik soruşturmalar olduğu, hukuki dayanaktan yoksun soruşturmalar olduğu
konusunda kamuoyu oluşturmak için yeniden yargılamayı kamuoyunun gündemine
getirdikleri yönündeki benim intibam doğrulanmış oluyor. Çünkü Sayın Bakan
oradan uzaklaştıktan sonra, önce 12 Mayısta yeniden yargılamayla ilgili olarak
ilave bir kriter konulması hususunda çalıştıklarını söylüyor -burada çok
anlatmış, “Yeniden yargılama konusu çok tartışılıyor.” diye- sonunda, değerli
arkadaşlarım, geldik Sayın Bakanın söz verdiği bu pakette, görüşülürken
Komisyonda Sayın Bakanımız diyor ki: “Efendim, Başbakan talimat verdi, biz
yeniden yargılama için bir formül bulamadık.” Oraya geldik arkadaşlar, “Bir
formül bulamadık.” diyor. 
Komisyonda da bu, ceza hukukunun, Ceza
Kanunu’nun ve Ceza Muhakemesi Kanunu’nun mimarlarından birisi olan Sayın Adem
Sözüer -Profesör Doktor Adem Sözüer, benim de kendisini çok sevdiğim ve
bilgisine saygı duyduğum bir hoca- “Türkiye’de son üç dört yıldır bazı
davalarda adil yargılanma hakkı, soruşturmanın gizliliği ihlal edilerek ve
kişiler hep damgalanarak çeşitli davalar açıldı, soruşturmalar yapıldı.
Bunlarla ilgili bazı mahkûmiyet kararları var. Şayet Anayasa Mahkemesi
çözmezse, makul biçimde yargılanmanın yenilenmesine benzer yöntemler gündeme
gelmelidir.” diyor. 
Değerli arkadaşlarım, gele gele geldi
bu. Şimdi -demin söyledim- Sayın Bakanımız ne demişti daha önce? “TCK, CMK ve
TMK’yla ilgili düzenlemeler getireceğiz.” dedi. Başka ne dedi? “Kişilerin
dinlenmeleriyle ilgili kişi güvenliğini sağlayıcı düzenlemeler getireceğiz.”
dedi. Adalet Komisyonunda da “Bu HSYK Yasası’ndan sonra yeniden yargılamayla
ilgili düzenleme getireceğiz:” dedi. Başbakan ocak ayının 5’inde bitmek üzere
olduğunu söylemişti, “Bitmek üzeredir.” demişti. Nasıl oluyor da ocak ayında
bitmek üzere olan bir konu mayıs ayında formül bulunamaz hâle geliyor? 
Değerli arkadaşlarım, bakın, Ceza
Kanunu bugüne kadar tam 18 kez değiştirilmiş, 108 maddesi değişmiş. Bazı yıllar
aynı yıl içerisinde 3 kez yapılan değişiklikler var. Örneğin 2013 yılında tam 3
kez değişmiş, 2014 yılında 2 kez değişmiş. Yine, Ceza Muhakemesi Kanunu çıktığı
günden bugüne 14 kez değişmiş, 91 maddesi değişmiş, gene bazı yıllarda 2 kez
değişmiş. 
Şimdi, bu Ceza Kanunu ve Ceza
Muhakemesi Kanunu AKP ve CHP’nin Mecliste olduğu 22’nci Dönemde çıktı. Bazı
maddelerine Cumhuriyet Halk Partisinin itiraz etmesine karşın bir bütün olarak
çıktı ama şimdi, Ceza Kanunu’nun sistematiği bozuluyor. Yani siz, iktidar
olarak, AKP iktidarı olarak, konjonktüre bağlı olarak kendi ihtiyaçlarınızı
karşılamak için Ceza Kanunu’nda ve Ceza Muhakemesi Kanunu’nda değişiklikler
yapıyorsunuz. Yani “Parlamentoda yapılması gereken bir iş varsa yaparız.” diyorsunuz
ve kendinize yönelik tehlikeleri bertaraf etmek için Parlamentoda yapılması
gereken bir olay olduğunu buluyorsunuz, yapıyorsunuz ama gerçekten hukuk dışı
katliamları önlemek için buna hiç başvurmuyorsunuz. Sayın Bakanımız diyor ki:
“Biz formül bulamadık.” Biz, Cumhuriyet Halk Partisi olarak bir kanun teklifi
verdik, aslında birden fazla kanun teklifi verdik. Benim verdiğim kanun
teklifinde 6352 sayılı Yasa’nın geçici 2’nci maddesinin dördüncü fıkrasının
yürürlükte olduğu zaman kovuşturması yapılan, kesinleşen, kesinleşmemekle
birlikte temyiz aşamasında olan kararların görev ve yetki yönünden hukuka
aykırı olduğu nedenle yeniden yargılanmasını öngören bir kanun teklifi var
Sayın Bakanım. “Formül bulamadık.” demişsiniz de ben size formül veriyorum Sayın
Bakan ama siz orada konuşuyorsunuz. Bizim kanun tekliflerimizi Sayın Komisyon
Başkanından isteseniz benim verdiğim kanun teklifinde formülü görürsünüz. O
verdiğim kanun teklifi sadece benim tarafımdan hazırlanmadı, Türkiye’nin önemli
ceza hukukçuları…
(Mikrofon otomatik cihaz tarafından
kapatıldı)
ALİ RIZA ÖZTÜRK (Devamla) – Benim de
Hocam olan Köksal Bayraktar, Feridun Yenisey, Özer Özbek tarafından da
denetlendi ve görüldü. O nedenle formül de bellidir arkadaşlar. Önemli olan
siyasi iradenin niyetidir. 
Ben isterdim ve dilerdim ki burada
gerçekten Ceza Kanunu’nun, Ceza Muhakemesi Kanunu’nun antidemokratik hükümleri
değiştirilsin. Terörle Mücadele Kanunu’nda gerçekten değişiklikler yapılsın.
Aslında ben, Terörle Mücadele Kanunu’nun tümden kaldırılmasından yana olan bir
insanım. 2007’den beri bunu söylüyorum ama maalesef bu 104 maddenin içerisinde
bunlar yok arkadaşlar. Maddeler üzerinde geldiğimizde hepsini ayrı ayrı
tartışacağız, konuşacağız.
Hepinize saygılarımı sunuyorum. (CHP
sıralarından alkışlar)
BAŞKAN – Teşekkür ediyorum.
Tasarının tümü üzerinde şahsı adına söz
isteyen Murat Göktürk, Nevşehir Milletvekili.
Buyurun Sayın Göktürk. (AK PARTİ
sıralarından alkışlar)
MURAT GÖKTÜRK (Nevşehir) – Sayın
Başkan, değerli milletvekilleri; 592 sıra sayılı Türk Ceza Kanunu ile Bazı
Kanunlarda Değişiklik Yapılmasına İlişkin Kanun Tasarısı’nın tümü üzerinde
şahsım adına söz almış bulunmaktayım. Değerli heyetinizi ve televizyonları
başında bizi izlemekte olan aziz milletimizi saygılarımla selamlıyorum.
Evet, gerçekten, birçok konuda
değişiklik yapan bir kanun tasarısıyla, kanun tasarısı gündemiyle buradayız.
Şimdi, benden önceki konuşmacı arkadaşlar kanun yapma tekniğiyle ilgili bazı
eleştirilerde bulundular. 
Türkiye Büyük Millet Meclisi, yasamanın
yapıldığı, yasama faaliyetinin yapıldığı, Türk milleti adına bu gücü kullanan
yegâne yerdir ve bizim buradaki görevimiz, toplumun ihtiyacı olduğu sürece bu
ihtiyacı karşılayacak düzenlemeleri zamanında ve yerinde yapmaktır. Bununla
ilgili olarak, 18 kere de değişse, 28 kere de değişse, değiştirilmesi
gerekiyorsa bu düzenlemeleri yapmamız gerektiğini düşünüyorum.
Tasarıda birçok konuda düzenleme
bulunmaktadır. Bunlardan, Türk Ceza Kanunu’nda yapılan düzenlemeler ile
toplumun huzur ve barışına karşı işlenen hırsızlık, çocukların ve kadınların
maruz kaldıkları cinsel şiddet, cinsel dokunulmazlığa karşı işlenen suçlar,
çocukların cinsel istismarı, uyuşturucu madde üretilmesi, ticaretinin
yapılması, kullanılmasına ilişkin suçlarla ilgili olarak cezalar ciddi oranda
artırılmaktadır. Tabii, ceza artırımı tek başına bir çözüm değildir. Suçun ve
suçlunun takibi açısından, cezaların artırılması sadece kullanılması gereken
bir yöntemdir ancak AK PARTİ iktidarları olarak, biz, toplumun sosyal,
ekonomik, kültürel ve eğitiminin gelişmesi yanında, Türk Ceza Kanunu’ndaki
ihtiyaç duyulan cezaların yetersiz kalması, uygulamada ortaya çıkan
sıkıntıların giderilmesi noktasından baktığımızda, ihtiyaç duyulan ceza
artırımlarına da gitmek durumundayız. Bu nedenle, bu ihtiyaçla bu cezaların
artırılması gündeme gelmiştir ve bu şekilde cezaların artırılmasına dönük
olarak bir çalışma önümüzdedir.
İşlenen suçlarla ilgili olarak ceza
hukukunun temel ilkelerinden birisi, biraz önce söylediğim gibi, cezaların
caydırıcı olmasıdır. Yürürlükte bulunan Ceza Kanunu’nun, uygulamasında,
yukarıda saydığımız suçlarla ilgili cezaların caydırıcılığı noktasında yeterli
olmadığı, ihtiyaçları karşılamadığı görülmektedir. Böyle olduğu için de
toplumun vicdanının rahatlaması, suçu işleyenin yanına kâr kalmaması bakımından
cezaların önemli bir şekilde artırıldığını görmekteyiz. Özellikle, son
zamanlarda çocuklara ve kadınlara karşı işlenen cinsel şiddet ve istismara
ilişkin suçların toplum vicdanını rahatsız etmesi bu hususta yeni düzenlemeler
yapma ihtiyacını ortaya koymaktadır. 
Yine, hırsızlık suçuyla ilgili
toplumdaki ciddi şikâyetler ve ciddi sıkıntılar, hırsızın cezasız kalması ve
hırsızlık suçunun yaygınlaşması da bu hususun ele alınmasını ve caydırıcı
önlemlerin, caydırıcı cezaların getirilmesini öngörmektedir. 
Anayasa’nın 41’inci maddesinde ailenin
korunması ve çocuk hakları ve yine Anayasa’nın 58’inci maddesinde gençliğin
korunmasına ilişkin devlete ve hükûmete yükümlülükler yüklenmektedir. Bunların
sağlanabilmesi için, özellikle uyuşturucuyla ilgili olarak madde imali yani
uyuşturucu madde imali, temini, satışıyla ilgili etkin mücadele yapılması
gerekliliği ortadadır. Bunun kabul edilebilir yani çocuklarımızın,
gençlerimizin bu uyuşturucu tehlikesiyle karşı karşıya bırakılmasını kabul
etmek tabii ki mümkün değildir. Dolayısıyla, bu hususta da ciddi anlamda
çalışma yapıp, bu suçu işleyenlerin takip edilerek cezasız kalmamasının
sağlanması gerekir. 
Suçla mücadele bakımından cezaların
caydırıcı ağırlıkta olması, suçla etkin mücadele edebilmek için suçun ve
suçlunun iyi takip edilmesi, cezaların caydırıcı ağırlıkta olması ve
mahkemelerce hüküm altına alınan cezaların infaz edilmesi için gerekli
tedbirlerin alınması gerekir. Tasarıyla bu husus da karşılanmış bulunmaktadır.
Yine tasarıyla, sulh ceza mahkemesi ve
asliye ceza mahkemesi ayrımı ortadan kaldırılmakta, cezalandırma yetkisi sadece
bir mahkeme çatısı altında, asliye ceza mahkemesi çatısı altında
toplanmaktadır. Bu şekilde, usuli uygulamada karşımıza çıkan, yargılama
faaliyeti sırasında karşımıza çıkan usuli sıkıntılar ve göreve ilişkin
sıkıntılar da giderilmiş olacaktır. Bunun yerine, sulh ceza mahkemelerinin şu
anda uygulamada “müteferrik işler” olarak değerlendirdiği ve yargılama
faaliyeti yanında baktıkları işlerle ilgili olarak da sulh ceza hâkimliği
kurulmaktadır. Arama, yakalama, el koyma gibi koruma tedbirlerinin uygulanması
bakımından verilmesi gereken kararları sulh ceza hâkimleri verecektir. Bu da
uygulamada konunun daha ciddi anlamda incelenerek değerlendirilmesini ve
nihayetinde yerinde kararların olmasını, bu hususta da kararların tekliği
imkânı olmasını sağlayacaktır. 
Yine tasarıyla,
bölge idare mahkemeleri, idari yargılama hukuku bakımından bir nevi istinaf
mahkemelerine dönüştürülmektedir. Kurulacak mahkemelerle idari yargılama
hukukunda da ikinci derece yargılama sistemi getirilmekte ve hem
Danıştayın iş yükünün önemli ölçüde azaltılması amaçlanmakta hem de Danıştayın
içtihat mahkemesi olması özelliği kazanmasına imkân sağlanması amaçlanmaktadır.
Yapılan düzenlemeyle birçok konu bölge idare mahkemeleri tarafından kesin
hükümle karara bağlanmış olacağı için Danıştayın iş yükünde ciddi bir azalma
meydana gelecektir. 
Mevcut sistemde,
idare ve vergi mahkemelerinde bakılan davaların yaklaşık yüzde 70’ine temyiz
mahkemesi olarak Danıştay bakmakta ve altından kalkılması çok güç bir yükün
altında bulunmaktadır. Danıştayda temyiz incelemesi bekleyen dosyaların karara
bağlanma süresi ortalama dört yılı aşmaktadır. Bu düzenlemeyle bu süreler de
çok önemli bir şekilde kısalacak ve yargılanmanın hızlanmasına imkân sağlanmış
olacaktır. 
Yargılama hizmetlerinin
hızlandırılması, etkin ve verimli bir şekilde sunulabilmesi için AK PARTİ
iktidarı olarak gerçekten hem fiziki altyapı -ki bunlar yeni adliye binalarının
yapılması, personel sayısının yeterli hâle getirilmesi, Ulusal Yargı Ağı
(UYAP)’ın geliştirilmesi- hususunda önemli adımlar atılmış hem de yasal olarak
birçok düzenleme yapılmıştır. 
Biraz önce de söylediğim gibi yani
toplum ihtiyaçları öngördüğü sürece bu yasal düzenlemelerin yapılması Türkiye
Büyük Millet Meclisinin görevidir. 
Yine tasarıda, Yargıtayla ilgili bir
düzenleme bulunmaktadır. O da Yargıtay Büyük Genel Kurulu tarafından Yargıtay
iş bölümünün, daire sayısının ve görev düzenlemesinin yapılmasının sağlanması
hususudur. 
Yargıtayda hâlihazırda 23 hukuk dairesi,
15 ceza dairesi bulunmaktadır. 23 hukuk dairesindeki dosya sayısı –Yargıtaydan
aldığımız bilgiye göre- 136 bin, 15 ceza dairesindeki dosya sayısı 385 bindir.
23 hukuk dairesindeki iş yükü diğer 15 ceza dairesindeki iş yükünün yarısı
kadardır. Dolayısıyla, bu da daireler arasında altından kalkılamayacak yükte
dosya sayısının oluşmasına sebebiyet vermektedir. 
Bununla ilgili iş bölümü ve görev
dağılımının Yargıtay Büyük Genel Kuruluna bırakılması hususu da yine tasarıyla
düzenlenmek suretiyle dosyaların daha çabuk, daha seri bir şekilde ele
alınması, incelenerek karara bağlanması hususu düzenlenmektedir. 
Nihayetinde, yapılan düzenlemeler
toplumumuzun ihtiyacına dönük, ihtiyacına karşılık verecek düzenlemelerdir.
Yerindedir. Vatandaşlarımızın hayatlarını kolaylaştırmaya dönük ve toplumun
güvenini, barışını ve huzurunu sağlamaya dönük düzenlemelerdir.
Tasarının lehinde oy kullanacağımı
bildiriyor, milletimize hayırlı olmasını diliyorum. 
Yüce heyetinizi ve aziz milletimi
saygılarımla selamlıyorum. (AK PARTİ sıralarından alkışlar)
BAŞKAN – Teşekkür ediyorum.
Şimdi soru-cevap işlemi yapılacaktır.
Sayın Doğru, buyurun.
REŞAT DOĞRU (Tokat) – Teşekkür ederim
Sayın Başkanım.
Sayın Bakandan öğrenmek istediğim konu
şurasıdır: Cezaevlerinde şu anda ne kadar tutuklu ve hükümlü vardır? Bunların
ne kadarı uyuşturucu suçundan dolayı yatmakta, ne kadarı terörist
faaliyetlerden dolayı bulunmaktadır? Cezaevlerinden uyuşturucu suçlarından
dolayı cezasını tamamlayarak serbest bırakılanlara herhangi bir tedavi
uygulanmakta mıdır veya bunlara herhangi bir yardım yapılmakta mıdır?
İkinci soru olarak da yurt dışında
özellikle Avrupa Birliği ülkelerinde cezaevlerinde kaç Türk mahkûm vardır?
Bunlar hangi suçlardan dolayı cezaevinde yatmaktadırlar? Uyuşturucu suçundan
yatan Türk sayısı kaçtır?
BAŞKAN – Teşekkür ediyorum.
Sayın Acar…
GÜRKUT ACAR (Antalya) – Teşekkür ederim
Sayın Başkan.
Tasarının 18’inci maddesinde yazılı
olan ivedi yargılama usulü, kamulaştırma, ihale işlemleri, özelleştirme işleri,
ÇED kararları gibi hususlar da uygulanacaktır. Bunlar yolsuzlukların yapıldığı
ve yurttaşların yaşam haklarının ihlal edildikleri başlıklardır. Mülkiyet
hakkı, su hakkı, sağlıklı bir çevrede yaşama hakkı yargılama aceleye
getirilerek ihlal edilmiş olmuyor mu? Bu ivedi yargılama gerçekte adaletsiz bir
yargılama olmuyor mu?
Teşekkür ederim.
BAŞKAN – Teşekkür ediyorum.
Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Biraz önce AKP adına konuşan Adalet
Komisyonu üyesi arkadaşımız şunu söyledi, dedi ki: “Sulh ceza hâkimliği artık
el koymayla ilgili konularda da karar verebilecek, uzmanlaşacak.” Oysaki bundan
iki üç ay önce çıkarılan yine bir yargı paketinde el koyma, teknik takip,
dinleme gibi konularda ağır cezaya oy birliğiyle karar verme yetkisi verilmişti
ve biz bunun yanlışlığını söylemiştik ama arkadaşımız bu konuda o kadar ne
yapıldığının farkında değil ki, ben o zaman Sayın Bakana soruyorum çünkü AKP
adına konuştu arkadaşımız: Bu el koyma, teknik takip, dinleme gibi konularda
ağır cezanın oy birliğiyle karar vermesiyle ilgili düzenlemeleri değiştirecek
misiniz Sayın Bakan? Yoksa, arkadaşımız nasıl bir düzenleme yapıldığının mı
farkında değil?
Teşekkür ederim.
BAŞKAN – Teşekkür ediyorum.
Sayın Özgündüz…
ALİ ÖZGÜNDÜZ (İstanbul) – Teşekkür
ediyorum Sayın Başkan.
Sayın Bakan, daha önce Adalet
Bakanlığında Personel Genel Müdür Yardımcısı olan kardeşiniz, sizin
tasarrufunuzla Yüksek Müşavirliğe atandı. Yine, sizin Bakanlığa gelmenizle
birlikte Adalet Bakanlığında -Müsteşar dâhil olmak üzere- önemli bürokratlar
değişikliğe uğradı. Bu konu, bu tasarruflarınız, görevden alınan bürokratların
-sizin tabirinizle- paralel yapıyla ilişkilerinden dolayı mıdır? Kardeşiniz de
bu nedenle mi görevden alınmıştır? Siz Bakanlığa geldikten sonra kaç kişinin
yeri değişmiştir, görevden alınmıştır?
Teşekkür
ediyorum.
BAŞKAN –
Teşekkür ediyorum.
Sayın Şeker?
Yok.
Sayın Atıcı…
AYTUĞ ATICI
(Mersin) – Teşekkür ederim Sayın Başkan.
Sayın Bakan, bu
tasarının 58’inci maddesinde diyorsunuz ki: “18 yaşından büyük birisine tecavüz
edilirse on iki yıl ceza verilir ve bu ceza belli koşullarda yüzde 50 oranında
artırılır.” Yani, on sekiz yıla kadar çıkabilir. 60’ıncı maddede de, 16-18 yaş
arası, yani 18 yaşından küçük bir çocuğa cebir, şiddet, hile olmadan cinsel
ilişki yapılırsa iki ila beş yıl arası hapis öneriyorsunuz. 
16 yaşında bir
çocuk, evlendirildi diyelim ki, cebir yok, şiddet yok, hile yok diyebilir
misiniz? Hangi kız çocuğu annesine, babasına karşı çıkıp da bir evliliğe hayır
diyebilir? Sizin bu getirdiğiniz tasarı çocuk gelinlerin sayısını artırmaz mı?
Çocuk evliliklerinin sayısını artırmaz mı? Şimdiden bunu düşünüp o maddeler
geldiğinde gerekli düzenlemelerin yapılmasını rica ediyorum.
Teşekkür
ediyorum.
BAŞKAN –
Teşekkür ediyorum.
Sayın Sarıbaş…
ALİ SARIBAŞ
(Çanakkale) – Teşekkür ederim Sayın Başkan.
Sayın Bakan,
Çanakkale Kapalı Cezaevinde, oradaki koğuşlarda 1 kişilik yerde 3 mahkûmun
yattığını biliyor musunuz? Burada olabildiğince şikâyet söz konusu.
Kapasitesinin bu kadar yüklenmesinin gerekçesi nedir?
Yine, gardiyan,
müdür ve diğer burada görevli olan çalışanlarımız hakkında özlük hakları
konusunda iyileştirme yapacak mısınız? Çünkü bunların böyle bir beklentileri
var. 
Ayrıca,
Türkiye’de bu yıl içerisinde kaç tane kapalı cezaevi yapımı inşaatı vardır?
Bunlar bittiğinde Türkiye’de kaç tane cezaevi bitmiş olacak ve toplam
kapasitesi ne kadar olacaktır?
BAŞKAN – Teşekkür ediyorum. 
Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Başkan, kovuşturmama kararlarına
karşı sulh ceza hâkimliklerine itiraz müessesesi getirildi. Ancak, aynı
bölgedeki, aynı yerdeki sulh ceza hâkimliğine itiraz edilebilecek. Önceki, şu
anki düzenlememizde, en yakın ağır cezaya itiraz edilirdi kovuşturmama kararına
karşı, şimdi, hem aynı yerdeki sulh ceza hâkimliğine itiraz edilecek. Her iki savcı
ve hâkim bir arada olabildikleri için bu konuda etki altında kalabilirler.
Ayrıca, el koyma vesaire gibi konularda ağır ceza mahkemesine başvurulması
zorunluluğu getirilirken kovuşturmama kararına karşı sadece sulh ceza
hâkimliğine ve aynı yerdeki sulh ceza hâkimliğine itiraz söz konusu olması,
kovuşturmama ve takipsizlik, bu türden kararlarla ilgili ciddi anlamda bir hak
kaybına yol açmayacak mıdır? Bu konudaki düzenlemeyi değiştirme ve gerçekten…
(Mikrofon otomatik cihaz tarafından
kapatıldı) 
DİLEK AKAGÜN YILMAZ (Uşak) – …önceki
hâle getirme gibi bir düşünceniz var mıdır?
BAŞKAN – Teşekkür ediyorum. 
Sayın Göktürk…
MURAT GÖKTÜRK (Nevşehir) – Teşekkür
ederim Sayın Başkan.
Ben biraz önceki konuşmacı arkadaşın
sorusuna karşılık vermek için söz aldım. Bizim daha önceki yaptığımız yargı
paketinde el koymaya ilişkin ağır ceza mahkemesi tarafından verilecek suçlarla
koruma tedbirlerinin sulh ceza mahkemeleri açısından uygulanmasına ilişkin…
ALİ ÖZGÜNDÜZ (İstanbul) – Sayın Başkan,
soru sorması gerekiyor, cevap veriyor.
MURAT GÖKTÜRK (Nevşehir) – Tamam,
soruya çeviririm, soruya dönüştürürüm. 
ALİ ÖZGÜNDÜZ (İstanbul) - Soru sorun!
MURAT GÖKTÜRK (Nevşehir) - Sabırlı
olursanız dönüştürebiliriz. Lütfen sözümü kesmeyin!
ALİ ÖZGÜNDÜZ (İstanbul) – Soru sormanız
gerekiyor.
BAŞKAN – Sayın Göktürk, buyurun,
sorunuzu sorun. 
MURAT GÖKTÜRK (Nevşehir) - Burada
koruma tedbirleriyle ilgili ayrımı herhâlde gözden kaçırmış olacaklar ki “El
koymaya ilişkin ağır ceza mahkemesinde oy birliğiyle karar verilmesi
gerekirken…” dediler ama sulh ceza mahkemesi yetkisinde, şu anda, tasarıyla
sulh ceza hâkimliği tarafından verilecek koruma tedbirleri olduğunu da
belirtmek istiyor, teşekkür ediyorum. 
BAŞKAN – Teşekkür ediyorum.
Sayın Özgündüz…
ALİ ÖZGÜNDÜZ (İstanbul) – Teşekkür
ediyorum Sayın Başkan.
Sayın Bakan, yine, 17 ve 25 Aralık
yolsuzluk, rüşvet soruşturmasını yapan özellikle cumhuriyet savcıları sağa sola
sürülüyor. Sürülürken, bu insanların özellikle çocuklarının okul durumu dikkate
alınmıyor yani ilgili cumhuriyet savcısının çocuğu o ilde bir Anadolu lisesini
ya da özel meslek lisesini kazanmış ve atadığınız yerde o okul yok. Yani bu
kadar zulüm, bu kadar nefretin sebebi nedir? Atama yapabilirsiniz,
soruşturmanın selameti açısından oradan da alabilirsiniz ama özellikle ilgili
şahsı değil ailesini de cezalandıracak bu tutum zulüm değil midir? Bunu hangi
anlayışla bağdaştırıyorsunuz? 
Teşekkür ediyorum. 
BAŞKAN - Teşekkür ediyorum. 
Sayın Doğru… 
REŞAT DOĞRU (Tokat) - Teşekkür ederim
Sayın Başkanım. 
Uyuşturucunun tedavisinde ülkemizde
AMATEM merkezleri vardır, yani alkol ve madde bağımlılığı tedavi merkezleri.
2015 yılıyla ilgili olarak şu anda yeni merkezlerin açılmasıyla ilgili bir
çalışma var mıdır? 
Bir diğer soru da bu merkezlerin
birçoğunda şu anda psikiyatri uzmanları ve psikologlar yoktur. Dolayısıyla, çok
büyük kadro sıkıntıları da vardır. İnsanlar buraya tedavi olmak amacıyla
gitmekte fakat tedavi olamadan ayrılmaktadırlar. Bu yönlü olarak, buradaki
personel sayısının artırılmasıyla ilgili bir çalışma var mıdır? Bunu öğrenmek
istiyorum. 
Teşekkür ederim. 
BAŞKAN – Teşekkür ediyorum. 
Sayın Yılmaz… 
DİLEK AKAGÜN YILMAZ (Uşak) - Teşekkür
ederim Sayın Başkan. 
Sayın Başkan, yargıyı etkileme suçu
soruşturma aşamasında kaldırılıyor bu tasarıyla. Bu yargıyı etkileme suçu,
bilirkişiyi, yargılama yapan makamı ve aynı zamanda tanığı etkileme suçu
soruşturma aşamasında neden kaldırılıyor? Bu konuda bizim hepimizin aklına
gelen şey şudur: Sayın Bakan 17 ve 25 Aralık soruşturma süreçlerinde
başsavcıları aramıştı ve bu soruşturmaların rafa kaldırılmasını istemişti; biz
öyle duymuştuk, öyle bir iddia vardı. Bunun için mi geldi bu düzenleme? Onu
öğrenmek istiyoruz Sayın Bakandan. 
BAŞKAN – Teşekkür ediyorum. 
Sayın Bakan, buyurun. 
ADALET BAKANI BEKİR BOZDAĞ (Yozgat) –
Sayın Reşat Doğru sorusunda, cezaevlerinde şu anda kaç tutuklu, kaç hükümlü
olduğunu sormuştu. 
Şu an itibarıyla cezaevlerimizde 20.736
tutuklu, 11.410 hüküm özlü, 120.066 da hükümlü bulunmaktadır. Toplam 152.212
kişi cezaevlerinde bulunmaktadır.
Ayrıca, uyuşturucuyla alakalı rakamları
sormuştu. Uyuşturucuyla ilgili, tutuklu 7.052 kişi var şu anda, hükümlü 20.702
kişi var. Şu anda cezaevlerimizde toplam 27.054 kişi, uyuşturucuyla ilgili
tutuklu ve hükümlü bulunmaktadır. Tabii, yurt dışında yaşayan vatandaşlarımız
var veya değişik nedenlerle yurt dışında bulunduğu sırada isnat edilen suçlar
nedeniyle yargılanan, ceza alan vatandaşlarımız var. Onlarla ilgili de hem
Dışişleri Bakanlığımız hem Yurtdışı Türkler Akraba Topluluklar Başkanlığımız
hem de Bakanlık olarak biz de yakından ilgileniyoruz. Arkadaşlara rakamları
çıkarmalarını söyledim, şu anda elimde onların net rakamı yok ama
cezaevlerindekiler hakikaten orada sıkıntı içindeler. Biz, görüşmelerimizin
tamamında bunlarla ilgili de gündem maddesi yapıyor ve bu konuda -cezaevleriyle
ilgili konularda da- adli iş birliğine önem veriyoruz; bu hususu özellikle
bilmenizi isterim. Rakam gelince ben size ayrıca bu konudaki rakamları takdim
edeceğim.
İvedi yargılama usulüyle alakalı -hem
Sayın Acar söyledi hem de konuşmacılar ifade etti- burada bir hususun altını
çizmekte fayda var: İvedi yargılama, yargılamayı ortadan kaldırmıyor. Sanki
ivedi yargılama kapsamına giren konularda yargı denetimi ortadan
kaldırılıyormuş gibi bir algı ortaya çıkarılıyor; bu fevkalade yanlış. Bir defa,
idari yargıya konu taşınıyor mu? Taşınıyor. Bölge idare mahkemesine gitmesi
gereken bir husus varsa gidiyor mu? Şu andaki uygulamada gidiyor. Danıştaya
giden kısım gidiyor mu? Gidiyor. İstinaf uygulaması geldiği zaman istinaf
olmayacak, direkt Danıştaya gidecek ivedi yargılamada ama şu anda,
baktığınızda, uygulama gene aynı; idari yargı yargılamayı yapıyor, kararını
veriyor, karardan şikâyetçi olanlar bunu temyiz ediyor, Danıştay inceliyor,
Danıştay karar veriyor, kesinleştikten sonra gereği yapılıyor. Şimdi, bu usulde
bir değişiklik yok, sadece bir hızlandırma var, buna da hakikaten ihtiyaç var.
Bakın, şu anda Türkiye’de pek çok iş yapılıyor; bütçesi ayrılıyor, planı
yapılıyor, programı yapılıyor ama idari yargıya gidiyor, yargı uzadığı için
yatırımlar zamanında yapılamıyor, işler bitmiyor. Toplum açısından, ülke
açısından pek çok mahrumiyet ortaya çıkıyor. Sıkıntılar var. 
Bir örnek olsun diye söylüyorum:
Geçmişte özelleştirme yapılmış. Özelleştirme üzerine burayı satın alan insanlar
oraya yatırımlar yapmışlar, özelleştirme için verdikleri paradan daha çok
paralar harcamışlar. Aradan, işte, beş yıl, altı yıl, yedi yıl, sekiz yıl zaman
geçiyor –şu anda öyle örnekler var- ve Danıştay karar veriyor özelleştirmenin
iptaline. Ne yapacağız biz şimdi? Yani, alan kişi dünya kadar yatırım yapmış.
Şimdi, biz bu işlemi iptal etmek durumundayız. İptal etsen devletin üzerine
gelen yük ayrı bir noktaya gidiyor, iptal etmezsen ortada bir mahkeme kararı
var. Öbür taraftan, bu insanlar tazminat davası açacaklar, bir sürü zararları
var, devletten bunu tazmin edecekler. Eğer yargılama vaktinde bitmiş olsaydı o
zaman bu haksızlıkların veya bu mahrumiyetlerin hiçbirisi ortaya çıkmayacaktı
ve bu işlemler bu noktaya gelmeyecekti. Şu anda Türkiye’de, maalesef, mahkeme
kararını hukuken ve fiilen yerine getiremediğimiz olaylar var ve mahkemeler
iptal kararı verdi. Kararın gereğini yerine getirdiğinizde Türkiye’nin
uğrayacağı zarar daha da artıyor; yerine getirmediğinizde, ortada bir mahkeme
kararı var, o da ayrı bir konu. Onun için, bizim için bu süreçlerin sağlıklı
işlemesi ve zamanında bitmesi esastır. 
İvedi yargılama yargı denetiminden
kaçırıyor konuları, yargı denetiminin süratlenmesine yol açacaktır çünkü ivedi
olduğu zaman idare mahkemesi de, Danıştay da ele aldığı konuyu ivedi olarak
inceleyip karara bağlayacak, mahrumiyetler önlenecek. İhale yapılıyor, birisi
itiraz ediyor, herkes işlemin yapılmasını bekliyor, yürütmeyi durdurma kararı
veriliyor ve iş orada duruyor; para da orada, her şey orada, bekliyoruz, bir
sene, iki sene, iş bitmiyor. 
Ne olacak o zaman? Biz havaalanını
yapmayacak mıyız? Yüksek hızlı treni yapmayacak mıyız? Bu işler yürümeyecek mi?
Yürüyecek. O zaman diyoruz ki yargı denetimini yapsın ama ülkenin menfaatini
ilgilendiren bu konuları ivedi yapsın. Yoksa yargı denetiminden kaçıralım
değil, bir yolsuzluk yapılsın da üzeri örtülsün asla değil. Yolsuzluk varsa
ceza hukuku zaten orada devreye girecektir. Öteki, hukuka aykırılıklarla ilgili
bir konu. O da varsa, hukuka aykırılıkla ilgili bir konu varsa, onun da kararı
zamanında verilsin. Bizim burada yaptığımız, vatandaşlarımızın hakkını korumak.
Esasında bu dava edenin de hakkını koruyor; kararı erken almak suretiyle o
hakkına kavuşma imkânı bulacak, belki de beklentisi ortadan kalkacak. Herkesin
hakkını koruyan bir durum var; kaçan, göçen, kaçırılan, göçürülen herhangi bir
şey olmadığını özellikle ifade etmek isterim. 
Sayın Yılmaz “Oy birliğiyle ilgili
konuda bir geri dönüş olacak mı?” dedi. Şu anda gündemimizde böyle bir geri
dönüş çalışması yok. İleride olur mu olmaz mı, onu ileride göreceğiz… 
DİLEK AKAGÜN YILMAZ (Uşak) – Olması
lazım Sayın Bakan.
ADALET BAKANI BEKİR BOZDAĞ (Yozgat) –
…ama şu anda olmadığını söyleyeyim. 
DİLEK AKAGÜN YILMAZ (Uşak) –
Kovuşturmama kararına tek hâkim bakıyor.
ADALET BAKANI BEKİR BOZDAĞ (Yozgat) –
Öte yandan, Sayın Özgündüz bir soru sordu. 
Tabii, ben üzüldüm işin doğrusu. Ben
sizi severim, yani böyle bir konuyu…
ALİ ÖZGÜNDÜZ (İstanbul) – Hayır, yanlış
anladınız.
ADALET BAKANI BEKİR BOZDAĞ (Yozgat) –
Hiç değil…
ALİ ÖZGÜNDÜZ (İstanbul) – Sayın Bakan,
kardeşiniz...
ADALET BAKANI BEKİR BOZDAĞ (Yozgat) –
Bakın, bakın, böyle bir konuyu buraya getirmenizden dolayı, sizin adınıza
üzüldüm. 
ALİ ÖZGÜNDÜZ (İstanbul) – Hayır, hayır…
ADALET BAKANI BEKİR BOZDAĞ (Yozgat) –
Benim kardeşim hukuk mezunudur. 28 Şubat sürecinde, bakın, o dönemde sınava
girmiştir, hâkimlik, savcılık sınavını kazanmıştır ve o günden bugüne de
meslektedir. Dolayısıyla, benim kardeşimle ilgili sanki bir torpil yapılmış
gibi bir noktaya işi getirirseniz ona çok üzülürüm.
ALİ ÖZGÜNDÜZ (İstanbul) – Hayır, hayır
Sayın Bakan, yanlış anladınız.
ADALET BAKANI BEKİR BOZDAĞ (Yozgat) –
Bir şey daha söyleyeceğim.
ALİ ÖZGÜNDÜZ (İstanbul) – Haksızlık
yapıldı diyorum.
ADALET BAKANI BEKİR BOZDAĞ (Yozgat) –
Müsaade buyurun, ben cevap vereceğim.
Benim kardeşim çok çalışkan, zeki,
başarılı bir insandır, hayatı da ortadadır. Ben Bakan olunca görevden kendim
aldım. Neden aldım? Daha önce de bunu izah ettim. Şimdi, Bakan olduğumda
kardeşime diyelim bir aktif görev verdiğimde eminim bu sefer “Sayın Bakan,
kardeşinizi niye genel müdür yaptınız?”, müsteşar yapsak, müsteşar yardımcısı
yapsak veya başka bir yere bir şey yapsak “Sayın Bakan, niye bunu yaptınız?”, o
sorular gelecek. Ben Bakan olunca kardeşimi pasif bir göreve aldım. Siz
bilirsiniz ki Adalet Bakanlığında yüksek müşavirlik görevi esasında bir kızak
görevdir, bunu herkes çok iyi biliyor. Ben şimdi kardeşimi kızağa çektim; etik
olmuyor diye, doğrusunu yapayım diye yaptım. Ben takdir beklerken “Kardeşinize
kıyak yaptınız.” diye eleştiri aldığıma işin doğrusu üzüldüm, onu ifade etmek
isterim. 
ALİ ÖZGÜNDÜZ (İstanbul) – Siz yanlış
anladınız Sayın Bakan.
ADALET BAKANI BEKİR BOZDAĞ (Yozgat) –
Benim kardeşim -bakın, çok söylüyorum, onunla iftihar ediyorum- daha büyük
görevleri hak eden birisidir. 
ALİ SARIBAŞ (Çanakkale) – “Yanlış
anladınız.” diyor.
ADALET BAKANI BEKİR BOZDAĞ (Yozgat) –
Kardeşi Bakan olduğu için maalesef göreve gelemiyor, onu da söyleyeyim. O da
onun kaderi, onu ifade etmek isterim.
ALİ ÖZ (Mersin) – Siz istifa edin, o
gelsin buraya!
ADALET BAKANI BEKİR BOZDAĞ (Yozgat) –
Bakanlıkta tabii, biz birtakım idari tasarruflar yapabiliriz, her bakanlık
yapıyor. Biz bu tasarrufları yasalar çerçevesinde yapıyoruz, bundan sonra da
yasalar çerçevesinde gerektiğinde elbette yapacağız. 
Rakamlar şu anda elimde değil, ben
rakamları size ayrıca ileteyim çünkü şu anda sayı elimde olmadığı için yanlış
bir şey söylemek istemem.
Kapanan cezaevleriyle ilgili… Şu ana
kadar biz, hükûmetlerimiz döneminde 236 tane cezaevi kapatmışız. Bir
milletvekili arkadaşım sordu ama şu an kapanan cezaevleriyle ilgili…
ALİ SARIBAŞ (Çanakkale) – Bir
milletvekili değil, Ali Sarıbaş.
ADALET BAKANI BEKİR BOZDAĞ (Yozgat) –
Bizim dönemimizde açılacak cezaevi sayısı… 
(Mikrofon otomatik cihaz tarafından
kapatıldı) 
ALİ SARIBAŞ (Çanakkale) – Bakanım,
soruların hiç cevabı olmuyor yani, dinlememişsiniz herhâlde!
ADALET BAKANI BEKİR BOZDAĞ (Yozgat) –
Bu sene, şu anda inşaatı biten, açılacak olan cezaevi sayısı 48 tanedir. 
BAŞKAN – Evet, Sayın Bakan, lütfen
cevapları toparlayınız.
ADALET BAKANI BEKİR BOZDAĞ (Yozgat) –
Biz cezaevlerini kapattık ve oraları daha merkezî yerlerde, insanların
ulaşabileceği yerlerde yapıyoruz. Bu sene içerisinde 48 cezaevi açılmış
olacaktır ama hükûmetlerimiz döneminde 236 tane cezaevini kapattık. 
Diğer sorulara da yazılı cevap
vereceğim, sürem bitti. (AK PARTİ sıralarından alkışlar) 
ALİ SARIBAŞ (Çanakkale) – Üst üste
yatıyorlar.
BAŞKAN – Teşekkür ediyorum Sayın Bakan.
ALİ ÖZGÜNDÜZ (İstanbul) – Sayın Başkan,
bir düzeltme yapmam lazım.
BAŞKAN – Lütfen Sayın Özgündüz…
ALİ ÖZGÜNDÜZ (İstanbul) – Hayır, bir
düzeltme yapacağım. 
BAŞKAN – Hayır. 
Tasarının tümü üzerindeki görüşmeler
tamamlanmıştır.
Maddelerine geçilmesini oylarınıza
sunuyorum: Kabul edenler… Kabul etmeyenler… Kabul edilmiştir.
Birleşime bir saat ara veriyorum. 
Kapanma Saati:
19.16
BEŞİNCİ OTURUM
Açılma Saati:
20.18
BAŞKAN: Başkan
Vekili Sadık YAKUT
KÂTİP ÜYELER:
Muhammet Bilal MACİT (İstanbul), İsmail KAŞDEMİR (Çanakkale)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 97’nci Birleşiminin Beşinci Oturumunu açıyorum.
S. NEVZAT KORKMAZ (Isparta) – Efendim,
AKP grup başkan vekilleri yok. Müzakereyi nasıl yapacağız?
BAŞKAN – Doğrudur.
ADALET KOMİSYONU BAŞKANI AHMET İYİMAYA
(Ankara) – Ya, fiilî başkan vekili var orada!
BAŞKAN – Sayın Dibek, bölüm üzerinde
birleştirerek söz talebiniz var dolayısıyla en son söz vereceğim size.
TURGUT DİBEK (Kırklareli) – Peki. 
BAŞKAN – Milliyetçi Hareket Partisi
Grubu adına söz isteyen Süleyman Nevzat Korkmaz, Isparta Milletvekili.
Buyurun Sayın Korkmaz. (MHP
sıralarından alkışlar)
S. NEVZAT KORKMAZ (Isparta) – Ben şimdi
boş sıraları selamlarım artık!
BAŞKAN – Kürsüde ifade edersiniz
efendim grup başkan vekillerinin olmadığını. 
Buyurun.
MHP GRUBU ADINA S. NEVZAT KORKMAZ
(Isparta) – Sayın Başkan, değerli milletvekilleri; gerçekten, üç beş tane çok
değerli milletvekilini saygıyla selamlıyorum Adalet ve Kalkınma Partisi
sıralarındaki.
Gerçekten, çok önemli bir konuyu
müzakere ediyoruz ama maalesef, kiminle müzakere edeceğimizi bilmiyoruz çünkü
AKP sıraları bomboş. Kamuoyunda “beşinci yargı paketi” olarak adlandırılan
yasal düzenlemenin birinci bölümü üzerinde Milliyetçi Hareket Partisi adına söz
aldım.
AKP’nin elleri yine bir türlü yargının
içinden çıkmıyor. Yargıda takıldığı, hoşlanmadığı kararlar için Meclisten
yasalar çıkararak yani mahkeme kararlarını etkisizleştirerek yargı üzerinde
tesis ettiği siyasi politikasına devam ediyor. AKP hem Başbakanın ve çevresinin
hem de kendi politikasının şiddetle ihtiyaç duyduğu yasaları Meclis kapanmadan,
Cumhurbaşkanlığı seçimleri yapılmadan çıkarmak istiyor. 
Yargı karmakarışık olmuştur AKP
döneminde. Ne, nerede, nasıl düzenleniyor, avukatlar bile bu konuda bizar,
avukatlar bile şikâyetçidir. Yeni yargı yolları açılıyor, kapanıyor, yeni
teşkilatlanmalara gidiyor, kaldırılıyor, çözebilene aşk olsun! Hakikaten,
adalet sisteminin sil baştan ele alınması gerekiyor. Türk Ceza Kanunu, Ceza
Usul Kanunu gibi ceza hukuku alanındaki ana kanunların yeniden yazılması ve
adalet sisteminin yeni baştan kurgulanması gerekirken günlük ihtiyaçlar, Sayın
Erdoğan, oğlu, bakanları ve AKP’liler için alelacele yapılan yasal
düzenlemelerle delikli kevgir hâline getiriliyor hukuk ve mahkemeler. Ortaya
çıkan tablo hakkında, aslında millet iktidarın karne notunu vermiş. Milletin en
güvendiği kurumlar sıralamasında yüzde 28’le yargı gerilerde kalıyor. Milletin,
mahkemelerine güveni kalmamış çünkü AKP yargıyla, âdeta oyuncağıyla oynayan
çocuklar misali, o kadar sık oynuyor ki bugün şikâyet ettiği hususların mimarı
da kendisi.
İşine geldiği şekliyle adaleti
yorumlayan bir iktidarla karşı karşıyayız. Söz konusu Başbakan, bakanlar ve
evlatlarıysa AKP mahkeme kararlarını bile tanımıyor, adli kolluğa “Savcı ve
hâkimlerin talimatlarını yerine getirmeyin.” diye talimatlar verebiliyor.
Diyarbakır’da PKK’nın evlatlarını kaçırdığı anne ve babaların feryatları göğe
yükselmişken Başbakan orada ancak kabile devletlerinde görülebilecek şekilde
bir tavır takınıyor ve bir partiye “Gidin, bu annelerin çocuklarını dağdan
getirin.” diye ricada bulunuyor. Niye? Allah muhafaza, AKP ve PKK’nın
Cumhurbaşkanlığı seçimi öncesinde aralarında oluşturdukları ittifak ya zarar
görürse, ya bozulursa! Bu yüzden ricacı Erdoğan, neredeyse yalvaracak. B ve C
planı dediğine de bakmayın. AKP’nin B planı “Vallahi darılırım.”, C planı da
“Çocukları getirmezseniz, aha, bir daha yüzünüze bakmam.”
Kürt kökenli analarımızın evlatlarına
başkalarının üzerinden reçete yazan Erdoğan kendi evladı için bir gecede kanun
çıkartmadı mı? Adalet nere, Adalet ve Kalkınma Partisi nere? “Adalet”i hâk ile
yeksan, “kalkınma”sı da doymaz ne versen.
Değerli milletvekilleri, AKP’nin
yargıdaki sorunları gidermek, daha hızlı ve daha adil bir yargı düzeni yaratmak
gibi bir kaygısı yok. Tüm yapılan çalıyı arkadan dolaşmak, yoksa Yaradan’ın
vasıflarından olan adaletin tesisine, böyle ulu bir amaca Mecliste “Hayır.”
diyebilecek bir parti grubu var mı? 
Bu düzenlemeyle idari yargıda istinaf
yolu açılıyor. 2004 yılında, bu amaçla adli yargıda bir düzenleme yaptınız.
Koca koca binalar satın alındı ya da inşa edildi. Tabii, AKP’li müteahhitlerin
işleri bunlar, işleri görülsün. Sonra ne oldu? Sonra, hayata geçirilemedi çünkü
zorluklar var, bölgesel farklılıkları taşıyacak kararlar ortaya çıkması,
keşiflerin yapılmasının uzun süreler alması gibi sorunlar var. AKP bunu bilmiyor
mu? Elbette biliyor. Onun amacı, istinaf yoluyla adaleti temin etmek değil,
binalarını ihale ederek ya da yandaşlarından bina satın alarak kiralayanın
kalkınmasını sağlamak. Lale Devri değil yaşadığımız yıllar, ihale devri. 
Adli yargıda istinaf yolu öngörülürken
aynı gerekçeler söyleniyordu: İş yükünü azaltmak. AKP bunu söyleyerek hangi
düzenlemeyi yapmışsa yargının iş yükü artmış, içinden çıkılamaz bir hâle
gelmiştir. “Bölge idare mahkemelerini kaldırıp istinaf mahkemelerini
getiriyoruz.” diyorlar. Ha Ali Veli, ha Veli Ali, ismini değiştirerek neyi
düzelteceksin? Milleti bu kadar saf mı sanıyorsunuz? Maksadın, hoşnut olmadığın
kararlar için saati geriye almak, yeniden görülmesini sağlamak. Bunun
bilinmediğini mi sanıyorsunuz? 
Başka bir yapısal değişiklik de sulh
ceza mahkemelerini kaldırıp görevlerini asliye ceza mahkemelerine devretmek. Bu
arada, koruma tedbirleri için de sınırlı sayıda sulh ceza hâkimlikleri
oluşturuluyor yani “Herkes koruma tedbirini vermesin, bu alanı ‘uzmanlaşma
kisvesi’ altında, sınırlı sayıda hâkimle ben kontrol edeyim.” diyor. Peki, sulh
ceza mahkemelerini kaldırınca ne oluyor yani dosyaları şuradan alıp buraya
koyduğunuz zaman ne değişiyor? Asliye ceza mahkemelerini dosya sayısıyla mı
boğacaksınız? Galiba bunlara “paralel yapıya mensup” dediğiniz hâkim, savcıları
da atayıp toplu imha düşünüyorsunuz.
Tasarının 10’uncu maddesiyle ivedi
yargılama usulü getiriyorsunuz. Bu düzenlemeyi daha önce Danıştay Kanunu
Tasarısı’nda getirdiniz ancak adaletsiz uygulamalara ve hak kaybına yol açabileceği
endişesiyle tasarıdan çıkartmıştınız. Şimdi, ne değişti de bunu tekrar gündeme
alıyorsunuz? Zaten iğdiş ettiğiniz hukuk devleti uygulamasını tamamen rafa
kaldırma kararı mı aldınız? Hangi alanlarda ivedi yargılama usulünü
öngörüyorsunuz? Kamulaştırma, özelleştirme, turizmi teşvik, satış, tahsis,
kiralama gibi alanlar yani AKP’nin uzman olduğu rant alanları. “Kazanayım,
hemen kazanayım, şimdi kazanayım.” muradınız. Hızlı karar, her zaman doğru
karar değildir. Vatandaşın kanunlardan doğan hakkını bu kadar sıkboğaz ederek
çöreklenmek ne insani ne de ilahi sisteme uygun düşer. “Bu kararla idarenin
hızlı işlemesini, hızlı tedbir almasını sağlayacağım.” diyorsanız, bunun yolu
şudur: İdarenin işlemlerini zamanında ve doğru bir şekilde yapması, rant saikiyle
hareket ederek insanları doğal afetlere karşı savunmasız bırakmamasıdır. Sen
işini doğru yapma ama Basra harap olduktan sonra “Hızlı davranacağım.” diye
ortaya çık, gerçekten trajikomik. Hukukun egemen olduğu hiçbir devletin bakış
açısı bu denli sakat olamaz. 
Yargıtayla da
oynuyorsunuz bu düzenlemeyle. Siz değil misiniz daha iki, üç yıl önce yargıya
130 kişinin bir gecede atanmasını sağlayan düzenlemeyi yapan? Ne oldu, kafanıza
göre olmadı mı? Ortaya çıkan tablo size de mi dokundu? Söylemiştik, “Yapmayın etmeyin.”
diye. Dairelerin iş bölümü Büyük Genel Kurula bırakılıyor, Yargıtay kurulları
ve Genel Sekreterliği yeniden düzenleniyor. Yüksek yargıya günlük, kısır,
siyasi pencereden bakılması problemi daha da artıracak, bunu görmüyor musunuz?
“Bizim Yargıtaydaki işlerimiz çözülsün de bizden sonrası tufan.” Klasik AKP
bakışı. “Bugün iktidar kalayım ama yarın ülke ne olursa olsun.”
Değerli
vekiller, Milliyetçi Hareket Partisi olarak bu haklı eleştirilerimizi dile
getireceğiz çünkü bizim millete verdiğimiz sözün gereğidir bu. Bu
düzenlemelerin bazı maddelerine de destek veriyoruz. Nitelikli hırsızlık
suçları, kadın ve çocuklara yönelik işlenen şiddet ve cinsel suçlar, uyuşturucu
madde imal edilmesi, ticareti, uyuşturucu kullanma suçları, esrar elde etmek
amacıyla kenevir ekimi suçları bunlardan bir kaçı. Bu suçlar toplumsal şiddeti
körükleyen, huzur bozan ve toplum düzeyinde büyük tepki gösterilen suçlar,
elbette cezalarının artırılması lazım. Çünkü, başta kadın ve çocuklarımız olmak
üzere, tüm bireylerin beden ve ruh sağlığını temin etmek, korumak devletin
anayasal görevi. 
2005 yılında, Türk Ceza Kanunu’nda
yapılan değişiklikle bazı tedbirler üretilmişti ama bunu dokuz yıllık
uygulamanızda başarıyla yerine getirdiğinizi söyleyemiyoruz. Sadece yasa
yapmak, cezayı artırmak suçla mücadele için yeterli değil. Suçla mücadele
toplumun mücadelesini gerektiriyor, içinde eğitim, istihdam gibi unsurları
barındırması gerekiyor ve ilgili kesimlerle sağlıklı diyaloglar kurulması
gerekiyor. Bu, herkesi azarlayan, herkese gününü göstermek için parmak
sallayan, farklı görüşlere husumet ilan eden bir yaklaşımla olmaz.
Bu tasarıda, Milliyetçi Hareket Partisi
olarak toplum menfaatleri için uygun gördüğümüz…
(Mikrofon otomatik cihaz tarafından
kapatıldı) 
S. NEVZAT KORKMAZ (Devamla) - …bazı
maddeleri desteklediğimizi, onun dışında da anlayış olarak bu tasarıya karşı
çıktığımızı beyan ediyor, hepinizi saygıyla selamlıyorum. (MHP sıralarından
alkışlar) 
BAŞKAN – Teşekkür ediyorum. 
Bölüm üzerinde Halkların Demokratik
Partisi Grubu adına söz isteyen Erol Dora, Mardin Milletvekili. (HDP
sıralarından alkışlar) 
HDP GRUBU ADINA EROL DORA (Mardin) –
Sayın Başkan, değerli milletvekilleri; 592 sıra sayılı Türk Ceza Kanunu ile
Bazı Kanunlarda Değişiklik Yapılmasına Dair Kanun Tasarısı’nın birinci bölümü
üzerine Halkların Demokratik Partisi Grubu adına söz almış bulunuyorum. Genel
Kurulu saygıyla selamlıyorum. 
Tasarının birinci bölümünde bölge idare
mahkemelerinin çalışma usullerine ilişkin düzenlemelerin yanı sıra, dikkat
çekici bir düzenleme, 2313 sayılı Uyuşturucu Maddelerin Murakabesi Hakkında
Kanun’un 23’üncü maddesinin beşinci fıkrasında değişikliğe gidilerek
"Esrar elde etmek amacıyla kenevir ekimi yapan kişi dört yıldan on iki
yıla kadar hapis cezası ile cezalandırılır. Münhasıran kendi kullanımı için
ihtiyaç duyduğu esrarı elde etmek amacıyla kenevir ekimi yapan kişi bir yıldan
üç yıla kadar hapis cezası ile cezalandırılır." biçiminde uyuşturucu madde
üretimi yapanlara dönük bir ceza artırımının öngörülmesidir.
Değerli milletvekilleri, burada suçla mücadelede sadece
cezaların artırılmasının veya suç bedelinin ağırlaştırılmasının tek başına
yeterli çözüm olmadığını belirtmek gerekmektedir. Aynı şekilde, sadece ceza
tehdidine dayalı bir ceza sistemi de yeterli değildir çünkü sadece ceza tehdidi
özellikle gençlerde suçluluk eğilimlerini pekiştiren bir işlev de
görebilmektedir. 
Burada suç işleyecek bir zeminin oluşmasında etkili olan
işsizlik ve yoksulluk gibi sosyoekonomik dezavantajların yanında, neoliberal,
kapitalist ekonominin ve onun doğurduğu yaşam, söylem, düşünme ve davranış
biçimlerinin büyük oranda yol açtığı kısa yoldan zengin olma, insan sağlığına
duyarsızlık, para kazanma uğruna her yolu mübah görme biçiminde ortaya çıkan
çarpık ekonomik heveslerin nedenleri, kapsamları ve sonuçları üzerinde kafa
yormak ve tedbir almak da öncelikli görevimiz olmalıdır. 
Değerli milletvekilleri, Türkiye’nin uyuşturucu
stratejilerinin hedefi, uyuşturucu kullanımının ve uyuşturucuların hem bunları
kullananlarda hem de kullanan kişilerin içinde yaşadığı topluluklarda yol
açabileceği hasarın hızla azaltılması yönünde olmalıdır. 
Uyuşturucu üretiminin ve kullanımının çok yönlü ve karmaşık
bir olgu olduğunu kabul ediyoruz. Ancak, bu alandaki politikaların etkisini
güçlendirmeye yönelik her teşebbüs, her mevzuat düzenlemesi konunun bütüncül
yapısıyla eş güdümlü, dengeli ve en önemlisi de nitelikli sonuçlar almayı
öngörmelidir. Uyuşturucunun topluma faturasının değerlendirilmesi ve
uyuşturucuya bağlı kamusal harcamalara ilişkin derinlikli çalışmalar yapılmalı
ve kamuoyuyla aktif biçimde paylaşılmalıdır.
Değerli milletvekilleri, uyuşturucu arzının azaltılması ile
uyuşturucu talebinin azaltılmasına yönelik müdahalelerin birbiriyle bağlantılı
ve daha kapsamlı yaklaşımlarla ele alınması zorunludur.
Sivil toplumun uyuşturucu politikasına katılımı, ayrıca
oluşturulacak uyuşturucu önleme ve bilgilendirme programlarında aktif rol
üstlenmesinin mümkün kılınması da başlıca hedeflerinden biri olmalıdır.
Değerli milletvekilleri, uyuşturucu üretimi, tüketimi ve
ticareti konularında devletin ilgili birimlerinin yaşadıkları
zafiyetler, cezaevlerinde bulunan çocuk ve genç tutsakların sayıları ve
işledikleri suçlar incelendiğinde daha net biçimde görülebilecektir. 
Oluşturulacak uyuşturucu programlarının
genel hedefleri, uyuşturucu kullanımının etkilerine dair verileri bilimsel
temele oturtmak ve uyuşturucu kullanımını, bağımlılığı ve uyuşturucuya bağlı
hasarı önleyip azaltmak suretiyle Türkiye'nin özgür, güvenli ve adil bir ülke
hâline gelmesine yardımcı olmalıdır. Özellikle Avrupa ülkelerinde uygulanan
sosyal etki modeline dayanan interaktif programların okullarda etkin olduğu
görülmüştür. Bu çerçevede, Türkiye'de de okullarda öğrencilere, eğitimcilere ve
ebeveynlere dönük programların yoğunlaştırılması ve kalitelendirilmesi önemli
bir zarurettir. Yerel yönetimlerin de söz konusu uyuşturucu üretimi ve
tüketimine dönük özgün tedbirsel programlar geliştirebilmeleri konusunda
yetkilerinin ve inisiyatif alabilme kabiliyetlerinin güçlendirilmesi ve teşvik
edilmeleri gereklidir. 
Değerli milletvekilleri, tasarının
birinci bölümünde oldukça dikkat çeken bir diğer düzenleme konusu da 2577
sayılı Kanun’un 20'nci maddesinde öngörülen değişiklikle getirilen ivedi
yargılama usulüdür. Tasarıda ivedi yargılama usulünün uygulanacağı uyuşmazlıklar
listesine göz attığımızda; ihale işlemleri, acele kamulaştırma işlemleri,
Özelleştirme Yüksek Kurulu kararları, Turizmi Teşvik Kanunu uyarınca yapılan
satış, tahsis ve kiralama işlemleri, Çevre Kanunu uyarınca çevresel etki
değerlendirmesi sonucu alınan kararlar, Afet Riski Altındaki Alanların
Dönüştürülmesi Hakkında Kanun uyarınca alınan Bakanlar Kurulu kararları
biçiminde kamu mallarının ve doğanın talan edilmesinin önünde ne kadar yasal
pürüz kaldıysa hepsini âdeta bir hamlede yok etme girişimi tüm çıplaklığıyla
kendini göstermektedir.
Sayın Başkan, değerli milletvekilleri;
ivedi yargılama usulüyle ilgili öngörülen düzenleme, Anayasa'nın hak arama
hürriyetini düzenleyen 36'ncı maddesi ile uluslararası anlaşmaların uygun
bulunmasına dair hüküm içeren 90’ıncı maddesinin son fıkrasına da açıkça
aykırılık teşkil etmektedir. Zira, bireyin hak arama özgürlüğü hem Anayasa hem
de imzalanan Avrupa İnsan Hakları Sözleşmesi esaslarıyla güvence altına alınmış
bir haktır. Bu noktada, İdari Yargılama Usulü Kanunu’nun 20'nci maddesine
getirilen ivedi yargılama yöntemi, idari yargının geleneksel işleyişini
değiştirdiği gibi öngörülen sürelerin kısalığı nedeniyle de bireylerin hak
arama imkânlarını daraltmaktadır. Tamamen “yangından mal kaçırma” deyimiyle
özdeş bir düzenlemeden söz ediyoruz. Örneğin, hâlihazırda uygulaması kanuna
aykırılık teşkil eden kamu ihaleleri, acele kamulaştırma, 6306 sayılı Kanun
uygulamaları, çevre etki değerlendirme raporları, iptal davaları, özelleştirme
uygulamaları, turizmi teşvik işlemleri oldubittiye getirilerek yargı bağından
koparılma çabasıyla ivedi yargılama usulüne dâhil edilmiştir. Toplantı ve
Gösteri Yürüyüşleri Hakkı Kanunu uygulamalarına ilişkin iş ve işlemler, kamu
görevlilerinin atanmasına ilişkin işlemler, öğrencilerin okuldan atılmaları,
not işlemleri ve benzeri türden işlemler ise ivedi sayılmamaktadır. Netice
itibarıyla, örneklerde de ifade ettiğimiz üzere, hazırlanan ve Komisyonca da
kabul edilen bu düzenleme açıkça hak arama özgürlüğünün engellenmesidir.
Sayın Başkan, değerli milletvekilleri;
5 Haziran 1972'de Stockholm’de toplanan Birleşmiş Milletler Çevre ve İnsan
Konferansı’nın ünlü Dünya Çevre Bildirgesi’nin “İlkeler” bölümünde şöyle
denilmektedir: "İnsanın, onurlu ve huzurlu bir hayata izin verecek
kalitede bir çevrede özgürlük, eşitlik ve elverişli hayat şartları içinde
yaşaması temel hakkıdır." Bu ilke “çevre hakkı” kavramının belirtildiği
bir belge niteliğindedir. Dolayısıyla “ihale etme”, “özelleştirme”,
“kamulaştırma”, “turizm teşvikleri”, “ÇED raporları” gibi başlıklar altında yer
alan konularla ilgili ivedi yargılama usulünün öngörülüyor olması, Hükûmetin
demokrasi ve ekoloji karnesi göz önüne alındığında doğa adına ve kamu
mallarının sermayeye peşkeş çekilmesi adına çok daha vahim sonuçların ortaya
çıkacağının göstergesidir.
Değerli milletvekilleri, ÇED
Yönetmeliği, yatırım ve enerji sektörünün baskılarıyla ortaya çıktığını
düşündüğümüz değişikliklerle her geçen yıl biraz daha çevre koruması amacından
uzaklaşmıştır. Her yapılan değişiklik biraz daha yatırımcıların önünü açmaya
meyletmiştir. 1997 yılından sonra yapılan değişikliklerle ÇED Yönetmeliği’nin
Çevre Kanunu'nda yer alan amaçtan giderek uzaklaştığı açıkça görülmektedir. 
İvedi yargılama usulünün ilgili
komisyonlarda yeterince tartışılmadan bir an önce geçirilmesinin bir sebebi de
Hükûmetin ÇED sürecini yatırımcının önünde bir engel olmaktan çıkaran
politikalarının sonucudur.
Bu tasarıyla yürürlüğe sokulmak istenen
ivedi yargılama usulüyle kamu malları ve doğa zenginliklerinin kullanım amacı
ve yöntemleri konusunda toplumun karar süreçlerinin dışına itilmesi
amaçlanmaktadır. Etkin bir toplumsal katılım ve denetleme sağlanmadan
“demokrasi” kavramı ancak bir iddia düzeyinde kalır. Öyle ki kaynaklarının
kullanımında söz sahibi olamayan bir toplumun diğer karar süreçlerinde de etkin
olması beklenemez. 
Bu duygu ve düşüncelerle konuşmama son
veriyor, Genel Kurulu tekrar saygıyla selamlıyorum. (HDP sıralarından
alkışlar)
BAŞKAN – Teşekkür ediyorum.
Bölüm üzerinde Cumhuriyet Halk Partisi
Grubu adına ve şahsı adına söz isteyen Turgut Dibek.
Dolayısıyla süreniz on beş dakikadır
Sayın Dibek. (CHP sıralarından alkışlar) 
CHP GRUBU ADINA TURGUT DİBEK
(Kırklareli) – Teşekkür ediyorum Sayın Başkanım.
Türk Ceza Kanunu ile Bazı Kanunlarda
Değişiklik Yapılmasına Dair Kanun Tasarısı’nın birinci bölümü üzerinde hem
Cumhuriyet Halk Partisi Grubu adına hem de şahsım adına söz aldım. Öncelikle
sizleri saygılarımla selamlıyorum.
Değerli arkadaşlar, tasarının ismine
baktığımızda “Türk Ceza Kanunu ve Bazı Kanunlarda Değişiklik Yapılmasına Dair
Kanun Tasarısı” diyor. Şimdi, buradan bir liste çıkardım az önce. Tabii, bizi
izleyenler şunu düşünecektir: “Türk Ceza Kanunu’nda değişiklikler var. Yani
asıl omurga burada, önemli değişiklikler bu kanunda, onun yanında birkaç
kanunda da değişiklik öngörülüyor.” diye düşünebilir arkadaşlarımız veya
vatandaşlarımız.
Tabii, klasik AKP anlayışıyla karşı
karşıyayız. Sayısız torba yasa geliyor, yargı paketleri geliyor. Bu da aslında
bir torba, paket, belki bir yargı torbası diyebiliriz bu kanun tasarısına çünkü
15 ayrı kanunda değişiklik var yani 1-2 değil 15 değişik kanunda. Bunların
içerisinde Ceza Kanunu da var, öyle evet yani Ceza Kanunu’yla ilgili olarak
bakıyorum, yaklaşık olarak 14 maddede değişiklik öngörülüyor. Tasarının 102
madde olduğunu düşünürseniz, 102 maddelik bir kanun tasarısı içerisinde 14
madde Ceza Kanunu, 10 madde Ceza Muhakemesi Kanunu’yla ilgili değişiklikleri
içeriyor ama onun dışında çok sayıda değişiklik var. 
Şimdi, ben bu kanunla ilgili olarak…
Birinci bölümde yapılan değişiklikler daha ziyade idari yargıya yönelik
değişiklikler. Yani, yıllardır, Danıştayda ve idari yargıda, bölge idare
mahkemelerinde, yereldeki, bölgelerdeki idare mahkemelerindeki yargılamaların
uzun sürmesi ve vatandaşlarımızın mağdur olması hep eleştiri konusu yapılır,
burada bizler de bunu konuşuyoruz. Bu, özellikle, Danıştaya giden… Yani, yılda
yaklaşık 250 bin dosyanın, idari davanın açıldığını söylüyor yetkili
arkadaşlar, istatistikleri öyle veriyorlar. Bunun da büyük bir kısmı, 150
binden fazlası Danıştaya bir şekilde gidiyor. Dolayısıyla, Danıştay bunların
içerisinden çıkamıyor, yükü çok fazla. Bu nedenle, yeni bir yola gitmemiz
gerekiyor. İşte, bölge idare mahkemelerini istinaf mahkemesi hâline
dönüştürüyorlar, dönüştürüyor tasarı. Ne yapıyor? Ara danıştaylar kuralım,
bölgelerde davalar bölge idare mahkemeleri tarafından, heyet hâlinde çalışacak
olan bölge idare mahkemeleri tarafından, daireler hâlinde çalışacak olan
mahkemeler tarafından görülsün ve Danıştaya çok az dosya gitsin; Danıştay daha
çok bir içtihat mahkemesi olarak görev yapsın. Böyle bir gerekçeyle bu
düzenlemeler birinci bölümde var.
Ben birinci bölümle ilgili konulara
gireceğim ancak, az önce söyledim, değişik kanunlarla ilgili düzenlemeler var.
Onlardan da önemli olan kısımlardan birkaç tanesini belirtmek istiyorum. Tabii,
bu tasarıda şunu da gördük: Bir sistematiği var. Daha çok, kamuoyuna yansıyan
şekliyle yani kanun tasarısı gündeme gelmeden önce Sayın Bakan veya yetkililer,
cinsel dokunulmazlığa, özellikle küçüklere, çocuklarımıza yönelik cinsel şiddet
içeren eylemlerle ilgili… Ki geçmişte acı örnekler de yaşadık, benim ilimde de
benzer bir olay oldu, Kırklareli’nde de maalesef biz bir evladımızı böyle bir
suçtan dolayı -hunharca- kaybettik. Kars’ta da hatırladığım kadarıyla böyle bir
olay olmuştu ve kamuoyu bu yaşanan olaylar nedeniyle çok etkilenmişti ve her
birimiz, hatırlayın, nasıl bir çözüm yolu bulunabilir diye düşünmüştük. O
günlerde Sayın Başbakandan, bakandan ve hatta muhalefet partileri olarak
bizlerden de bu konuyla ilgili birtakım açıklamalar geldi. Aslında, tasarının
esas amacı bu. Bunun yanında, uyuşturucuyla mücadele, uyuşturucu imal etme ve
uyuşturucu kullanmaya yönelik olan suçların cezalarını artırma, hırsızlık,
nitelikli hırsızlıkla ilgili olan suçlar ve diğer, hırsızlığın daha farklı
türleriyle ilgili cezaları artırmaya yönelik düzenlemeler yapılıyor mantığıyla
geldi. İşte, bunun içerisine -az önce dediğim gibi- yıllardır konuştuğumuz bu
istinaf veya bölge adliye mahkemelerinin monte edildiğini de görüyoruz. Başka
düzenlemeler de var ama bildiğimiz AKP anlayışı da var. Nokta atışlar var
-birkaç tane madde- klasik, ya kişiye özel ya da bir gruba özel düzenlemeler
var. Yani, onlardan da bahsetmem gerekir. 
Bunlardan bir tanesini az önce
arkadaşlarımız söyledi, bu ivedi yargılama usulü. Hatırlar arkadaşlarımız,
aralık sonunda, Komisyonda, biz, Danıştay Kanunu’nu görüşürken bu Danıştay ve
diğer bazı kanunlarda değişiklik içeren benzer bir tasarı gelmişti, ivedi
yargılama usulü orada vardı. Oradan almışlar, bunun montajını buraya yapmışlar.
Bu özel bir düzenleme arkadaşlar. Bununla ilgili olarak ilgili maddesi
geldiğinde ben de konuşacağım, ki önergemiz var. Bu, kesinlikle Anayasa’ya
aykırı bir düzenleme, bunun buradan çıkması gerekiyor ama özel bir düzenleme,
belli bir amaca yönelik düzenleme yani kanunun mantığıyla, sistematiğiyle hiç
alakası olmayan bir düzenleme.
Şimdi, bir milletvekili arkadaşımız
teklif olarak verdi, Siyasi Partiler Kanunu’nda değişiklik yapan düzenleme de
bunun içerisine girdi. Orada da baktığımızda gerçek dışı üye yani sahte üye
yapımı... Bizi hiç ilgilendirmiyor. Yani, kamuoyunda, Cumhuriyet Halk
Partisinin çok sayıda yöneticisinin dahi -bu arkadaşlarımızın içerisinde il
başkanları da var- iktidar partisinin yetkilileri, ilçe başkanları tarafından
kendi partilerine gerçek dışı formlarla yani onların imzaları olmadan -bir
şekilde, nasıl ele geçtiyse o kimlikler ve T.C. numaraları- üye yapıldığını
biliyoruz. Bunun Türk Ceza Kanunu’nun içerisinde 207’nci maddede karşılığı var
yani özel evrakta, özel belgede sahtecilik suçunu düzenliyor. Onun muadilini, o
suçun ceza miktarını da alarak Siyasi Partiler Kanunu’nun bildiğim kadarıyla
114’üncü maddesine o işlenmişti. Oradaki bir yıldan üç yıla kadar olan -burada
da işte Komisyonda bizim itirazlarımızla önce bir aydan üç aya kadardı- o
cezayı da üç aydan bir yıla kadar düşüren, kanunla hiç alakası olmayan -yani
genelde cezaları artırdığımız bir tasarıdan bahsediyoruz- AKP’nin kendi
yöneticilerini kurtarmaya yönelik buraya koyduğu bir nokta madde var. 
Bu yetmedi, bir madde daha var değerli
arkadaşlar. Türk Ceza Kanunu’nun 277’nci maddesi, önemli bir madde. Yargı
görevini yapanı, bilirkişiyi veya işte oradaki diğer ilgilileri, tanıkları
etkileme suçu. Şimdi, orada yargı görevini yapanı yani hâkimleri, savcıları
etkileme suçu, kanunda hem soruşturma aşamasında yani hazırlık aşamasında hem
de kovuşturma dediğimiz yargılama aşamasında düzenlenmiş yani her iki aşamayı
da kapsıyor. Şimdi, arkadaşlarımız bunun içerisinde bir düzenleme yapmışlar,
diyorlar ki: “Soruşturma aşamasını bu 207’nci maddenin içerisinden
çıkarıyoruz.” Çıkardılar daha doğrusu, Komisyonda çıkardılar, daha doğrusu
tasarıda var. Buradan da kim faydalanıyor diye düşündüğümüzde belki böyle
üstünkörü geçti… 
Arkadaşlar, bakın, bir tutanak var. Bu
tutanağı Genel Başkanımız dahi okumuştu. Hani o yolsuzluk operasyonları
gündemdeyken İzmir Cumhuriyet Başsavcısı Hüseyin Baş bir tutanak tutmuştu. Ki
kendisi, Adalet Bakanı Müsteşarının -Müsteşarın ismini de biliyoruz- kendisini
telefonla aradığını, o soruşturmayla ilgili olarak bilgi almak istediğini,
“Nedir bu olay?” diye kendisini bilgilendirdiğini ama soruşturmayı kapatması
gerektiğini, Müsteşarın bu konuda kendisine ısrarla ve ısrarla baskı yaptığını
tutanak altına almıştı. Benzer bir olayı, İstanbul’a atanan o… “Yangın var.”
sürecinden sonra, sanıyorum 25 Aralık operasyonları sırasında, yargı makamları
yani savcıların çıkarmış olduğu yakalama, arama, neyse, el koyma kararlarıyla
ilgili veya ifadeye çağırma kararlarıyla ilgili olarak İstanbul’a atanan
Emniyet Müdürü bizzat kendi maiyetindeki kolluk makamlarına “Bu kararlara
uymayacaksınız, bu kararları yerine getirmeyeceksiniz.” demişti. Şimdi bu
düzenleme de bu kişileri kurtarıyor. Sayın Bakanın Müsteşarını, İstanbul
Emniyet Müdürünü, benzer şekilde savcılara soruşturma aşamasında telefon
açanları, baskı yapanları, etkileyenleri suç kapsamı dışına çıkartıyor, sadece
kovuşturma yani hâkimlere yönelik etkilemeyi Türk Ceza Kanunu’nda suç olarak
bırakıyor. Bu da nokta bir madde, hiç alakası yok değerli arkadaşlar.
Bir olay daha
var, Kaçakçılıkla Mücadele Kanunu. Ya, orada da tuhaf bir şey var. Orada da
Kaçakçılıkla Mücadele Kanunu’nun 3’üncü maddesi var. Oradaki ceza sistematik
olarak üç yıldan altı yıla kadar, onu da iki yıldan beş yıla kadar
arkadaşlarımız yapmışlar, iktidar partisi. Şimdi ben düşündüm yani cinsel
suçlar, uyuşturucu, hırsızlık, diğer suçlar ne varsa her birinin cezasını
artırıyoruz ki kamuoyunun, toplumun bu yönde beklentileri de var, böyle bir
algı oluştu ortak sağduyu bunu gerektiriyor diye. Ne kadar doğru, ne kadar
yanlış o da ayrı, değerlendirilir hukuki açıdan yani hukukçular bunu
konuşuyorlar. Ama kaçakçılıkla mücadele… Yani, siz Türkiye’ye kaçak oto, araç
sokarsınız, lüks araçlar sokarsınız… Oradan aklıma şu geldi: Geçtiğimiz
günlerde -basına da yansıdı- Ankara’da sanıyorum 200-300 civarı lüks aracın
ülkeye kaçak olarak sokulduğunu ve bunlarla ilgili operasyonlar yapıldığını
biliyoruz. Şimdi, onları kurtarmaya yönelik mi acaba böyle bir düzenleme? Çünkü
iki yıl olunca biliyorsunuz, hem tecil sınırına giriyor artı, hükmün
açıklanmasının geri bırakılma sınırına giriyor; orada da nokta bir atış var.
Şimdi, bakın, kanunun içeriğinde belki
bizlerin de itiraz etmeyeceği birtakım düzenlemeler var. Birinci bölümde bu
idari yargıyla ilgili istinaf mahkemelerinin kurulmasına, daha sonraki süreçte
adli yargıyla ilgili de bölge adliye mahkemelerinin kurulmasına, üç ay
içerisinde bu düzenlemelerin yapılmasına yönelik düzenlemeler baktığımızda
belki hem Danıştayı hem Yargıtayı belirtildiği gibi bir içtihat makamı hâline getirebilir,
onların görevini, onların iş yükünü azaltabilir. Ama şimdi iktidara bakıyorum,
orada da onların on yıldan beri o kadar kafaları karışık ki… 
Değerli arkadaşlar, 2004’te çıktı bölge
adliye mahkemeleriyle ilgili kanun, on yıl. AKP iktidarı döneminde çıktı Sayın
Bakan, sizin bakanlığınız, sizin iktidarınız. Siz burada grup başkan
vekiliydiniz. On yıldır Yargıtayın iş yükünü biliyorsunuz -burada, her yıl biz
bütçe görüşmelerinde konuşuyoruz- Danıştayın iş yükünü biliyorsunuz. Yani, o
zaman bilmiyor musunuz, Danıştaya yılda 200 bin dosya geliyor, sürekli, her yıl
200 bin dosyayla bu Danıştay, devrediyor? O zaman da davaların yüzde 75’i
Danıştaya geliyor, bilmiyor musunuz? Biliyorsunuz. Aynı şey Yargıtay için de
geçerli. Ama on yıl sonra kalktınız, referandum sonrası dediniz ki: “Ya biz bu
ara ne yapalım; şu Yargıtayı nasıl ele geçiririz?” Öncesi farklı bir düşünceniz
vardı. Bu bölge adliye mahkemelerini hayata geçirelim diye düşündünüz. “250
olan sayıyı 150’ye düşürerek Yargıtayı -bir anlamda bir taşla iki kuş vuralım
diye- 100 kişi indirelim.” dediniz. Buraya kanun tasarısı getirdiniz, daha
sonra ondan vazgeçtiniz. Referandumdan sonra “Yok ya, biz öyle ele geçirmeyelim
bu Yargıtayı, 250 olan sayıyı biraz arttıralım.” dediniz. 137 tane ilave oldu,
387’ye çıktı, “Sayıyı arttırarak Yargıtayın iş yükünü çözeriz.” gerekçesiyle
ama esas amaç farklıydı. Şimdi de tekrar “Efendim, bölge adliye mahkemelerini
kuralım.” Aynı şey idari yargı için de geçerli. 
Şunu anlatmaya çalışıyorum: Yani sizin
kafanız karışık. “Üç ay içerisinde biz bunları kuracağız.” diyorsunuz. On yılda
kuramamışsınız Sayın Bakanım, on yılda bu işi becerememişsiniz, kanunu
çıkarmışsınız, sürekli ötelemişsiniz, ertelemişsiniz, ertelemişsiniz. 
Şimdi, bunun
sakıncaları ne olacak? Birçok dosyada -birinci bölüm için konuşuyorum- idari
yargıda yetki, bölge adliye mahkemelerinde. Yani istinaf mahkemesi olarak
bunlar ülkede sanıyorum 10 civarında olacak. Şu anda, 25 bölge adliye mahkemesi
var ama bölgelere dağıldığında 9 ya da 10 bölge istinaf mahkemesi olarak
-içlerinde daireler de olacak- görev yapacaklar ama son sözü bunlar söyleyecek
arkadaşlar. Artık idari yargıda idari işlemlere karşı açılan davaların önemli
bir kısmında son söz bu hâkimlere ait olacak, bu bölge adliye mahkemelerindeki
dairelere ait olacak ama bunların güvencesi var mı? “Var.” diyebilir
arkadaşlar. Var, var da işte yine bu kanun içerisine konan, Anayasa’ya aykırı
olan düzenlemelerine baktığımızda, HSYK’nın aslında bu hâkimler üzerindeki
gücünü, yetkisini biliyoruz. Danıştayda, Danıştay üyeleri güvence altındadır.
Yani Danıştay üyesi oraya seçildikten sonra emekli olana kadar o görevi
yapabilir. Onun üzerinde hiç kimsenin kalkıp da herhangi bir tasarrufta
bulunması, işte HSYK’nın o Danıştay üyesini başka bir göreve, başka bir yere ataması
mümkün değil çünkü Anayasa’dan aldıkları güçle orada –Yargıtay üyeleri için de
aynı şey geçerli- görevlerini yapıyorlar. Ama bu hâkimler, adliye hâkimleri
gibi idari yargı hâkimleri tamamen HSYK’nın iki dudağı arasında arkadaşlar.
Dolayısıyla böyle bir sıkıntıyla da karşılayacağız. 
Yani Danıştaydan
gelen o iş yükünü biz bölge adliye mahkemelerine aktaracağız, adresi
değiştireceğiz -yani külah değişiyor- yine, çok kısa bir süre sonra kalkacağız
bölge adliye mahkemelerinde davaların yığıldığını, yüz binlerce dosyanın orada
biriktiğini ve vatandaşların hak kaybına uğradığını konuşacağız. 
Sayın Ömer Süha
Aldan Komisyonda geneli üzerinde konuşurken çok güzel bir şey söylemişti -sürem
de bitiyor- dedi ki: “Bu kanun içerisinde sayısız, 15 tane kanun var. Değiştirdiğimiz
kanunların en yaşlısı 10 yaşında, onun dışındaki kanunlar üç, iki, bir yıllık;
değişiklikler var.” Süreleri değiştirdiniz -bu Yargıtay başkanlarını- önceden
süreleri kısalttınız şimdi yine artırıyorsunuz. Böyle bir düzenleme
yapıyorsunuz. Çok kısa bir süre içerisinde değerli arkadaşlar, yine, bu
eksiklikler karşımıza çıkacak.
(Mikrofon
otomatik cihaz tarafından kapatıldı)
TURGUT DİBEK
(Devamla) - Ben maddeler üzerinde de, özellikle önemli maddelerde partimizin
düşüncelerini sizlerle paylaşacağım.
Saygılar
sunuyorum. (CHP sıralarından alkışlar) 
BAŞKAN –
Teşekkür ediyorum.
Soru-cevap
işlemi yapılacaktır.
Sayın Doğru,
buyurun.
REŞAT DOĞRU
(Tokat) – Teşekkür ederim Sayın Başkanım.
Cezaevlerinde
aşırı doluluk oranı vardır. Doluluğun düşürülmesiyle ilgili Bakanlık olarak bir
çalışmanız var mıdır, bunu öğrenmek istiyorum.Yeni cezaevleri yapmayı düşünüyor
musunuz?
İkinci soru
olarak: Ülkemizin çeşitli yerlerinde nüfus düşük olduğu için kapatılan
adliyeler vardır. Özellikle Tokat ili Yeşilyurt ilçesindeki adliye iktidarınız
zamanında kapanmıştır. Tekrar açmayı düşünüyor musunuz?
Teşekkür ederim.
BAŞKAN –
Teşekkür ediyorum.
Sayın Uzunırmak…
ALİ UZUNIRMAK
(Aydın) – Teşekkür ediyorum.
Sayın Bakan, Aydın’da Didim’de bir açık
cezaevi yapılmasının programa alınmış olduğu bilgileri bize geliyor. Didim,
bildiğiniz gibi, büyük bir turizm alanıdır ve turizm alanındaki gelişmesi çok
önemlidir. Turizm alanında gelişmesi planlanan bir ilçeye bir cezaevinin, hem
de büyükçe bir cezaevinin yapılmasının çok uygun olmayacağı kanaatini
taşıyorum. Mümkünse Bakanlığımızın bu tasarruftan imtina etmesini diliyorum
Aydınlılar adına.
Teşekkür ediyorum.
BAŞKAN – Teşekkür ediyorum.
Sayın Dibek…
TURGUT DİBEK (Kırklareli) – Sayın
Başkanım, teşekkür ederim.
Sayın Bakanım, basına da yansımıştı
konu. Yansıdığı için ben bunu aslında yazılı soru önergesi hâline getirdim ama
daha yanıt gelmedi. 
Şimdi, bu hâkimlik sınavına giren
avukatlarımız da var, oradan da girebiliyorlar. Şimdi, ismi “Halil Atlı” olan
bir avukat bu Adli Yargı Hâkim ve Savcı Adaylığı Yarışma Sınavı’na 11 kez
girmiş, ismini mutlaka biliyorsunuzdur. 11 kez yazılı sınavların her birini
kazanmış ama mülakatta, işte komisyondaki arkadaşlar tuhaf tuhaf sorular
sormuşlar; “Künde sanatını anlat.” demişler, Noel Baba’nın yaşadığı antik kenti
sormuşlar, kusurlu çatmayı sormuşlar. En son geldiğinde de karşılarına -11’inci
kez- bu arkadaş “Ya, biz seni almıyoruz, sen niye bu kadar ısrarcısın?”
demişler. 
Şimdi, bu arkadaşımız 11 kez yazılı
sınavları kazandığı hâlde, niçin mülakatlarda sürekli eleniyor ve kendisine
açıkça “Biz seni almayacağız.” niçin ve nasıl denebilmiştir sizin sınav
komisyonundaki arkadaşlar tarafından? Bunu bir açıklar mısınız?
BAŞKAN – Teşekkür ediyorum.
Sayın Serindağ…
ALİ SERİNDAĞ (Gaziantep) – Teşekkür
ederim Sayın Başkan.
Sayın Bakan, Sayın Danıştay Başkanı
seçildiğinin hemen ertesi günü Sayın Başbakanı ziyaret etmiştir. Acaba, Sayın
Başkanın ziyaretinden sonra, Sayın Başkanın ziyareti sebebi Danıştay
sorunlarının çözümüyse ne tür bir çözüm getirilmiştir, ne tür sorunlar
iletilmiştir, ne tür çözümler o sorunlara karşılık verilmiştir?
İkincisi: Şayet bu, bir şekilde bir
ziyaret değil de bir teşekkür ziyaretiyse bu teşekkür ziyaretinin sebebi nedir?
Teşekkür ediyorum.
BAŞKAN – Teşekkür ediyorum.
Sayın Akar…
HAYDAR AKAR (Kocaeli) – Sayın Bakan, bu
Meclise son üç yıldır yargıyla ilgili ne zaman bir paket gelmişse Adalet
Bakanlarına hep aynı soruyu sordum ama bir türlü cevap alamadım ya da
verdikleri cevaplar bürokratların bize verdiği, Bilgi Edinmeyle istediğimiz cevaplarla
çelişki yaratan cevaplardı. 
Kocaeli ili İzmit ilçesinde çok eski
bir cezaevi var. Bu, merkezde, okulların alanında, sağında solunda ilköğretim
okulu, ortaöğretim okulu olan okul alanında ve yerleşim alanının içerisinde.
Bunu defalarca söylememize rağmen, her seferinde yenisinin yapılacağını ve
taşınacağını ifade etti Adalet Bakanı geçmişte. Bugün de söylediğimizde veya
Bilgi Edinmeden talep ettiğimizde yine yapılacağını ifade etmektedirler.
Öncelikle bunun ne zaman yapılacağını sizlerden açıklamanızı istiyorum.
İzmit’teki cezaevinin ne zaman taşınacağı ve kent merkezinden
uzaklaştırılacağı…
(Mikrofon otomatik cihaz tarafından
kapatıldı) 
BAŞKAN – Teşekkür ediyorum.
Sayın Yılmaz…
DİLEK AKAGÜN YILMAZ (Uşak) – Teşekkür
ederim Sayın Başkan.
Sayın Bakan, şimdi, tasarıya
baktığımızda bölge idare ve bölge adliye mahkemeleri oluşturuluyor. Yani ben mi
gözden kaçırdım bilemiyorum ama Danıştayda ve Yargıtayda bu mahkemelerin
görevlerine giren dosyalar ne olacak, bölge adliye mahkemelerine ve bölge idare
mahkemelerine mi gönderilecek? Bu konuda ben bir eksiklik olduğunu düşünüyorum.
Şimdi, bu kadar yargıç açığı varken
-148 adliye kapatılmıştı, daha sonra 102 adliyeye dönüştürüldü; yargıç
açığından bahsetmiştiniz- üç ay içerisinde bu adliye mahkemelerini ve idare
mahkemelerini, bölge mahkemelerini kurabilecek misiniz? Bu konuda ciddi bir
sorun olacak mı? 
Ayrıca, eğer kuracaksanız da Uşak’ta da
bir bölge adliye mahkemesi istediğimizi ve adliyemizin yeni adliyeye taşınması
nedeniyle binamızın uygun olduğunun da bilinmesini isterim. Bilgilerinize
sunuyorum bunu da.
Teşekkür ediyorum.
BAŞKAN – Teşekkür ediyorum.
Sayın Halaman…
ALİ HALAMAN (Adana) – Başkanım,
teşekkür ederim.
Benim sorum şöyle: Sayın Bakanım, sizin
dönem, bundan önceki dönemde adliyenin işi çok karışık oldu -hâkim atamaları,
savcı atamaları, Emniyet atamaları- dolayısıyla işler çok karışık bir hâl aldı.
Bizim Adana’nın en büyük, en derin ilçelerinden Saimbeyli var. Yani sayısal
olarak belki büyük değil ama sosyal ve muhteva yönünden büyük bir ilçe, bunun
adliyesini de kapattınız. Buraya yeni bir adliye açmayı düşünüyor musunuz?
Teşekkür ederim.
BAŞKAN – Teşekkür ediyorum.
Sayın Özgündüz…
ALİ ÖZGÜNDÜZ (İstanbul) – Teşekkür
ediyorum Sayın Başkan.
Sayın Bakan, biliyorsunuz, eskiden
Yargıtay üyeleri ile Anayasa Mahkemesi üyeleri arasında mali haklar açısından
fazla bariz bir fark yoktu, hemen hemen eşitti maaşları. Fakat şu anda Anayasa
Mahkemesi raportörleri bile Yargıtay üyelerinden daha çok maaş alır durumdadır.
Dolayısıyla, hem Yargıtay üyeleri hem ilk derece mahkemesinde bulunan hâkim,
savcıların son dört, beş yılda ciddi anlamda mali haklarında bir erime oldu. Bu
konuda Bakanlığınızın bir çalışması var mı? 
Teşekkür ediyorum.
BAŞKAN – Teşekkür ediyorum.
Sayın Akar, son soru…
HAYDAR AKAR (Kocaeli) – Sayın Bakan,
biraz evvel cezaevinin ne zaman kaldırılacağını sormuştum, şimdi de yine,
İzmit’teki adalet sarayının yetmediğini… Özellikle son yıllarda Kocaeli’ndeki
icra dosyalarının çok fazla olması, insanların icraya verilmesi nedeniyle icra
mahkemeleri kurulması bu adalet sarayını yetersiz kılmıştır. Özellikle nüfusun
da artması, suç oranlarının artması nedeniyle Kocaeli’de yeni bir adalet sarayı
yapmayı planlıyor musunuz, yoksa AKP milletvekillerinin her seferinde
“Yapacağız.” demelerine ve yer beğenmelerine rağmen siz bütçeye aldınız mı veya
planladınız mı? Bunu açıklamanızı istiyorum.
BAŞKAN – Teşekkür ediyorum.
Buyurun Sayın Bakan.
ADALET BAKANI BEKİR BOZDAĞ (Yozgat) –
Sayın Reşat Doğru “Cezaevlerindeki dolulukla ilgili çalışmalar yapılıyor mu?”
diye sordu. Tabii, cezaevlerinde şu anda doluluk var, oldukça da yüksek. Tabii,
gönlümüz arzu etmiyor, bu kadar vatandaşımızın -sebep ne olursa olsun-
cezaevinde olması iyi bir şey değil, dileriz ki bu sayı azalır ancak
cezaevlerinin kapasitesini geliştirmek maksadıyla da çalışmalar yapılıyor. 2014
yılı içerisinde inşaatı bitenlerden –devam edenler var, bitecekler var- 43
civarında bir cezaevini hizmete açacağız. Tabii, bu, kapasiteyi rahatlatacaktır
belki alan genişlemesi bakımından ama gönül ister ki yargılamalar sürecinde
hüküm giyen bu kadar insanımız olmasın, o yönüyle bir azalma olsun. Şu anda bu
yasada da esasında bir adli para cezası alıp da bu para cezasını ödemeyenlerin
cezası hapse çevriliyor ve hapiste yatıyorlar. Şu anda hapiste olan bu anlamda
vatandaşlarımız var. Bu kanun yürürlüğe girdiği takdirde onlar cezaevinden
çıkacaklar. Çünkü iki saati, bir günlük adli para cezası karşılığına denk
gelecek bir çalışma veya başka bir denetimli serbestlikle tahliye olma
imkânları olacaktır, bu kanun onlar açısından yeni bir imkân getiriyor.
Tabii, Yeşilyurt’taki ile
Saimbeyli’deki kapanan adliyelerle ilgili hususlar burada daha önce de
konuşuldu. Ben hafta sonu Yeşilyurt’taydım, orada da mitingde tempo tuttular,
adliye dediler. Ben miting meydanında –belki Reşat Bey gelmiştir- “Adliyeyi
açmayacağız.” dedim. Çünkü, adliyeleri kapatma kararı doğru bir karardır. Biz
bunun doğru olduğuna inandığımız için yaptık ve “Burada bir adliyeye ihtiyaç
yoktur.” dedik. Saimbeyli ve diğer yerlerde, kapatılan yerlerde dosya sayılarına
baktığımız zaman oralarda adliyelerin kapatılması yönünde bir tasarruf yapıldı.
Yeni dönemde de bu tasarruftan geri adım atmayı düşünmüyoruz. Çünkü tasarruf,
doğru bir tasarruf.
“Aydın Didim’de cezaevi yapılması doğru
mu?” Bu konuyla ilgili bir çalışma vardı, Didim’de cezaevi yapılmasına ilişkin.
Ancak, daha sonra milletvekillerinin ve Aydın’dan bazı kişilerin talepleri
üzerine biz konuyu incelettik ve şu anda Aydın Didim’e cezaevi yapım işini
kaldırdık, yapmıyoruz.
ALİ UZUNIRMAK (Aydın) – Vazgeçildi mi efendim?
ADALET BAKANI BEKİR BOZDAĞ (Yozgat) –
Vazgeçtik, yapılmıyor, onu bilmenizi isterim.
Turgut Bey’in söylediği konu, bir
sınava giren, 11 defa girip kazanamayan kişiyle ilgili. Tabii, şu anda ona net
bir cevap verme imkânım yok. Çünkü özel birtakım diyaloglardan bahsediyorsunuz,
benim onu bilebilme durumum yok. Sizin bu şeyiniz üzerine ben de vâkıf oldum.
Ben bu konuyu bir soruşturacağım ve size de tabii…
TURGUT DİBEK (Kırklareli) – Ben yazılı
olarak da sordum size. Basına çıktı çünkü Sayın Bakan.
ADALET BAKANI BEKİR BOZDAĞ (Yozgat) –
Ben sizi de ayrıca bilgilendireceğim, onu bilmenizi isterim.
Sayın Serindağ, Danıştay Başkanının
ziyaretiyle hangi ziyareti kastettiniz, son ziyareti mi? 
ALİ SERİNDAĞ (Gaziantep) – Hayır,
hayır. Seçildikten sonraki gün, hemen ertesi günkü ziyareti.
ADALET BAKANI BEKİR BOZDAĞ (Yozgat) –
Ben, Sayın Başkanın Başbakanımızı ziyaretinde bulunmadım, onun için o ziyarette
neler konuşuldu bilebilme imkânım yoktur. Bir Danıştay başkanının ülke
başbakanını ziyareti doğal bir olaydır yani bunun altında bir şey aramak doğru
olmaz ama yakında bir ziyareti oldu Sayın Başkanın. 
ALİ SERİNDAĞ (Gaziantep) – Yok, onu
demiyorum.
ADALET BAKANI BEKİR BOZDAĞ (Yozgat) –
Bu, idari yargıda istinafa geçilmesi konusunda şu anda bu tasarıda yer alan düzenlemeler,
esasında Danıştay tarafından hazırlanan, bizim de katkı verdiğimiz
düzenlemelerdir. Sayın Başkan idari yargıda da istinafa geçilmesi konusunda
yasal değişiklik yapılmasını istedi ve bu çerçevede bir ziyareti oldu, onu
biliyorum ama o ilk ziyaretiyle ilgili benim bir bilgim yok, onu ifade edeyim. 
Sayın Yılmaz’ın sorusu: “Bölge idare
mahkemeleri ne olacak?” Şu anda 25 tane bölge idare mahkemesi var benim
bildiğim. Tabii, bu 25 tane bölge idare mahkemesinin bir kısmı kapanmış olacak.
Şu anda, Danıştayın ve Bakanlığın çalışmaları çerçevesinde 10 civarında bölge
idare mahkemesi kalacak, bunlar istinaf başvurularını karara bağlayacak, orada
yargılama yapacak mahkemeler olacaktır. 
Bu konuda yargıçla ilgili bir
sıkıntımız yok. Özellikle hem bölge adliye mahkemelerinin kurulması hem de
bölge idare mahkemeleri kurulması konusunda şu anda yeteri kadar yargıcımız ve
savcımız bulunmaktadır; onun hesaplamalarını biz yaptık. Zaten bölge idare
mahkemeleri en hazır olanı çünkü onların bölge idare mahkemesi yapısı var ve o
yapının üzerinde fazla bir değişiklik yapmadan usulde birtakım düzenlemeler
yapmak suretiyle orada bir geçiş yapacağız. 
Bu üç ayda faaliyete geçme konusunu
şöyle ifade edeyim: Yani, nerede bölge idare mahkemesi kurulacağına ilişkin bir
karardır bu. Bu karar alınıyor bir teklif üzerine, Adalet Bakanlığı önerisi
üzerine HSYK tarafından alınan bir karardır. Yani, sanki mahkemeler fiilen
hayata geçiyormuş gibi bir şey var, öyle değil. Üç ay içerisinde nerede bölge
idare mahkemesi kurulacak, bununla ilgili bir karar alınacaktır. Tabii, biz
istinafı kasım ayında hem idari yargıda hem adli yargıda hayata geçirmeyi
planlıyoruz. İnşallah, bir aksama olmazsa kasım ayı gibi Türkiye’de istinaf
usulüyle yargılama dönemi başlayacaktır, onu burada ifade etmek isterim. 
Kocaeli Derince ilçesindeki cezaevinin
taşınmasıyla ilgili…
HAYDAR AKAR (Kocaeli) – İzmit, İzmit
Sayın Bakan, yanlış söylemişler, Derince demedim. 
ADALET BAKANI BEKİR BOZDAĞ (Yozgat) –
Nerede?
HAYDAR AKAR (Kocaeli) – İzmit merkezde,
şehrin göbeğinde. Var mı böyle bir projeniz? 
ADALET BAKANI BEKİR BOZDAĞ (Yozgat) –
Şu anda böyle bir projemiz bizim yok. 
HAYDAR AKAR (Kocaeli) – Üç senedir beni
bu Mecliste aldatıyorlar Sayın Bakan ya, hem sizin milletvekillerinden hem
Adalet Bakanlığından!
BAŞKAN – Sayın Akar, lütfen…
ADALET BAKANI BEKİR BOZDAĞ (Yozgat) –
Bak, şu anda cezaeviyle ilgili…
HAYDAR AKAR (Kocaeli) – Vallahi benim
saflığımdan yararlanıyorlar herhâlde, kandırıyorlar beni burada!
ADALET BAKANI BEKİR BOZDAĞ (Yozgat) –
Tabii, bu Sayın Özgündüz’ün sorusu. 
BAŞKAN – Sayın Akar, iyi ki safsınız
yani!
ADALET BAKANI BEKİR BOZDAĞ (Yozgat) –
Sayın Başkan…
Sayın Özgündüz’ün bir sorusu vardı,
Yargıtay üyeleri ile Anayasa Mahkemesi üyeleri arasında… Doğru söylüyorsunuz,
gerçekten orada bir haksız fotoğraf var, işin doğrusu biz de bundan rahatsızız.
Esasında, hâkim ve savcıların özlük…
(Mikrofon otomatik cihaz tarafından
kapatıldı) 
BAŞKAN – Sayın Bakan, lütfen
toparlayınız. 
ADALET BAKANI BEKİR BOZDAĞ (Yozgat) –
Bakanlık olarak hem Yargıtay hem Danıştay hem de adli ve idari yargıda görev
yapan yargı mensuplarının özlük haklarıyla ilgili bir çalışma başlattığımızı
buradan ifade etmek isterim. Bu konularla ilgili bir iyileştirmeyi yapmayı
planlıyoruz. 
ALİ ÖZGÜNDÜZ (İstanbul) – Yani,
yapmanız lazım, bayağı mağdur durumdalar. 
ADALET BAKANI BEKİR BOZDAĞ (Yozgat) –
Evet, teşekkür ediyorum. 
BAŞKAN – Teşekkür ediyorum. 
Birinci bölüm üzerindeki görüşmeler
tamamlanmıştır.
HAYDAR AKAR (Kocaeli) – Yoklama
istiyorum.
BAŞKAN – Şimdi birinci bölümde yer alan
maddeleri, varsa o madde üzerindeki önerge işlemlerini yaptıktan sonra ayrı
ayrı oylarınıza sunacağım. 
Birleşime beş dakika ara veriyorum. 
Kapanma Saati:
21.10
ALTINCI OTURUM
Açılma Saati:
21.16
BAŞKAN: Başkan
Vekili Sadık YAKUT
KÂTİP ÜYELER:
Muharrem IŞIK (Erzincan), İsmail KAŞDEMİR (Çanakkale)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 97’nci Birleşiminin Altıncı Oturumunu açıyorum.
592 sıra sayılı Kanun Tasarısı’nın
görüşmelerine devam edeceğiz.
Komisyon ve Hükûmet yerinde.
1’inci madde üzerinde üç adet önerge
vardır, okutup işleme alıyorum:
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının tasarının 1 inci maddesinin 2 inci fıkrasında yer alan “esrar elde
etmek” ibaresinden sonra gelmek üzere “ve gelir sağlamak” ibaresinin
eklenmesini arz ve teklif ederiz.
 Pervin
Buldan İdris Baluken Adil
Zozani
 Iğdır Bingöl Hakkâri

 Selma
Irmak Erol Dora Faysal
Sarıyıldız
 Şırnak Mardin Şırnak

Türkiye Büyük
Millet Meclisi Başkanlığına
Görüşülmekte
olan 592 Sıra sayılı Kanun Tasarısının 1. Maddesinin 1. fıkrasında yer alan
“dört yıldan oniki yıla” ibaresinin, “beş yıldan oniki yıla” şeklinde
değiştirilmesini arz ve teklif ederiz.
 Turgut
Dibek Ali Rıza Öztürk Ömer
Süha Aldan
 Kırklareli Mersin Muğla
 Dilek
Akagün Yılmaz Haydar Akar Aytuğ
Atıcı
 Uşak Kocaeli Mersin
TBMM
Başkanlığına
Görüşülmekte olan 592 sıra sayılı kanun
tasarısının 1. maddesiyle 2313 sayılı Kanunun 23’üncü maddesine eklenen
cümlenin “münhasıran kendi kullanımı için ihtiyaç duyduğu esrarı elde etmek
için kenevir ekimi yapan kişi 3 yıldan 5 yıla kadar hapis cezası ile
cezalandırılır. Ayrıca eylemleri yapanlar için zaman aşımı uygulanmaz” şeklinde
değiştirilmesini arz ve teklif ederiz.

 S.
Nevzat Korkmaz Yusuf Halaçoğlu Reşat
Doğru
 Isparta Kayseri Tokat
 Sümer
Oral Kemalettin Yılmaz Manisa Afyonkarahisar
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MURAT GÖKTÜRK (Nevşehir) - Katılmıyoruz.
BAŞKAN – Hükûmet
katılıyor mu?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde söz isteyen Reşat Doğru, Tokat Milletvekili. 
Buyurun Sayın
Doğru. (MHP sıralarından alkışlar)
REŞAT DOĞRU
(Tokat) – Sayın Başkan, sayın milletvekilleri; 592 sıra sayılı Kanun
Tasarısı’nın 1’inci maddesi üzerine vermiş olduğumuz önergeyle ilgili söz almış
bulunuyorum. Yüce Meclisi saygıyla selamlıyorum.
Bu maddede
uyuşturucunun bir bölümü olan esrarla ilgili cezaların artırılmasıyla ilgili
bir önerge vermiş bulunuyoruz. İnanıyorum ki yüce Meclis bunu en iyi şekilde
değerlendirecektir. 
Saygıdeğer
milletvekilleri, dünyada olduğu gibi ülkemizde de önümüzdeki yıllarda en önemli
sorunların başında madde kullanımı ve bağımlılık olacaktır. “Bağımlılık”
kelimesi tabii çok geniş kapsamlı olmaktadır. Yani, bağımlılıkla ilgili
önümüzdeki zaman diliminde çok büyük sıkıntılarla karşılaşacağımız ortadadır.
Şöyle ki: Bağımlılıkta tabii madde kullanımı, sigara, alkol, uyuşturucu ama
bunun yanında İnternet bağımlılığından tutun da elektronik bağımlılığına kadar
birçok sorunla da ülkemiz maalesef karşılaşmaktadır. Ancak, önümüzdeki günlerde
ve şu an itibarıyla Türkiye’mizde çok ciddi manada madde bağımlılığı sorunu
vardır. 
Birinci bölümde
Sayın Bakana sormuş olduğum soruda, “Cezaevlerinde ne kadar mahkûm vardır?”
diye, 152 bin civarında bir sayıyı telaffuz ettiler. Bu 152 bin sayısının
içerisinde 27 bininin uyuşturucu suçundan olduğu ifade edildi ki bu rakam öyle
az buz bir rakam değildir. Yani, Türkiye, çok ciddi manada, uyuşturucuyla,
madde kullanımıyla ve bunlarla ilgili suçlarla çok büyük oranda
karşılaşmaktadır. Mutlaka bir şekilde bununla ilgili tedbirlerinin alınması
gerekmektedir. 
Bakınız, geçen
dönemde, yani 23’üncü Dönemde Parlamentomuz madde bağımlılığıyla ilgili olarak
bir araştırma komisyonu kurmuştu. Araştırma komisyonu çok önemli çalışmalar
yaptı ve çalışmalar neticesinde de son 100 sayfasında “Bu konuyla ilgili olarak
neler yapılması gerekir?” şeklinde tekliflerini ortaya koydu. Tabii bununla
ilgili -yaklaşık olarak, işte, o dönem bitti, bu dönemin de sonlarına doğru
gelmekteyiz- çok kapsamlı, geniş bir kanun çıkartılması gerekiyordu. Maalesef,
yine, Adalet ve Kalkınma Partisinin kendi istekleri doğrultusunda çalışan
Parlamentomuz hiçbir şekilde bu konuyu önemsemedi. Hâlbuki, bence, konu çok
önemlidir ve her insanın, her ailenin başına gelebilecek bir de sorundur. Bu
önemsenmediği için de maalesef bununla ilgili kanunlar çıkartılmadı ve şu anda,
işte, 1’inci maddede bununla ilgili bir bölüm görüyoruz, üçüncü bölümde yine
bazı bölümler görüyoruz. Hâlbuki, bu iş böyle olmamalıydı. Çünkü, çocuklarımız,
gençlerimiz, aileler bununla ilgili çok ciddi manada sorunlarla karşı
karşıyadır.
Bakınız, şu anda
ülkemizde, başta büyükşehirler olmak üzere, okullarımızın hepsinin önünde
uyuşturucu satışı neredeyse serbest konuma gelmiş durumunda gibidir. Alkol,
sigara kullanımı her geçen gün artmaktadır. Neredeyse, işte, alkol kullanma
oranları yüzde 20’ler civarına ulaşmış -elimdeki rakamda yüzde 23,5- sigara
kullanımları hakeza çok süratli bir şekilde artıyor. Dolayısıyla, çok ağır bir
durumla karşı karşıyayız.
Tabii, bunların
yanında şu da söylenmelidir ki: Uyuşturucu ticareti de var. Uyuşturucuyla
ilgili başta TUBİM olmak üzere yoğun çalışmalar yapılıyor. Zaten araştırma
komisyonunda da yeni bir kurum kurulması ve kurumun da, böyle, tam teşekküllü hâliyle,
her yönüyle bu konuyu yakından takip etmesi öneriliyordu ama maalesef, yine,
AKP iktidarında bu konuda başarı olmamıştır. Ama şu da vardır ki: Şu anda
uyuşturucu ticaretinden başta terör örgütleri olmak üzere birçok örgüt bundan
faydalanmaktadır.
Bakınız, Doğu ve
Güneydoğu Bölgesi’nde terör örgütü uyuşturucu ticaretinden yaklaşık olarak 20
milyar doların üzerinde para kazanmaktadır. Tabii, şu anda, Başbakan Yardımcısı
Beşir Atalay, işte, barış süreciyle ilgili, açımlarla ilgili “Süreç devam ediyor.”
diyor. Peki, öyleyse, madem süreç devam ediyor, her şey iyi oluyor da
saygıdeğer milletvekilleri, acaba neden çocuklar kaçırılıyor veyahut da neden
yollar kapatılıyor? Hatta, yolun bir tanesi, Diyarbakır-Bingöl yolu, on bir-on
iki günden beri neden kapalı? İnsan bunları şöyle bir düşündüğü zaman “Acaba
açılım nasıl devam ediyor…” İşte, hep beraber değerlendirmek mecburiyetindeyiz.

Tabii, buradan da şuna geliyoruz:
Özellikle maddeyle ilgili, işte, “Terör örgütü uyuşturucu ticaretinden çok
büyük kaynak elde ediyor.” diyoruz. Acaba, işte, o kaynağın elde edilmesinde bu
yolların kapatılması, devletin tamamen oradan çekilmesi, devletin yok edilmesi,
devletin gücünün kırılması acaba uyuşturucu ticaretini destekliyor mu? Bu da
aklımıza geliyor. 
Sonuçta, bunlara, bu soruların hepsine
özellikle iktidarın, Hükûmetin cevap vermesi gerekir diye düşünüyorum çünkü
Türkiye bizim ülkemiz, bu güzel ülke de bizim ülkemizdir, çocuklar, aileler
bizim çocuklarımızdır, onların parmağına en küçük bir toplu iğne batsa yüreğimizin
nasıl yandığını ve kanadığını hep beraber yaşıyoruz diyor, yüce Meclisi
saygıyla selamlıyorum. (MHP sıralarından alkışlar)
III.- YOKLAMA
(CHP sıralarından bir grup milletvekili
ayağa kalktı)
HAYDAR AKAR (Kocaeli) – Yoklama
istiyoruz Sayın Başkan. 
BAŞKAN – Önergeyi oylarınıza sunacağım
ancak yoklama talebi var, öncelikle onu yerine getireceğim.
Sayın Altay, Sayın Öztürk, Sayın
Serindağ, Sayın Kart, Sayın Atıcı, Sayın Akar, Sayın Ören, Sayın Yılmaz, Sayın
Acar, Sayın Öz, Sayın Küçük, Sayın Özgündüz, Sayın Türmen, Sayın Demir, Sayın
Susam, Sayın Haberal, Sayın Aygün, Sayın Güler, Sayın Tanal ve Sayın Özgümüş.
Evet, üç dakika süre veriyorum.
(Elektronik cihazla yoklama yapıldı) 
BAŞKAN – Sayın milletvekilleri,
toplantı yeter sayısı yoktur.
Birleşime on dakika ara veriyorum. 
Kapanma Saati:
21.28
YEDİNCİ OTURUM
Açılma Saati:
21.43
BAŞKAN: Başkan
Vekili Sadık YAKUT
KÂTİP ÜYELER:
Muharrem IŞIK (Erzincan), Bayram ÖZÇELİK(Burdur)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 97’nci Birleşiminin Yedinci Oturumunu açıyorum.
III.- YOKLAMA
BAŞKAN – 1’inci madde üzerinde Tokat
Milletvekili Reşat Doğru ve arkadaşlarının önergesinin oylanmasından önce
yapılan yoklamada toplantı yeter sayısı bulunamamıştı. 
Şimdi yoklama işlemini tekrar yapacağım.
Yoklama için üç dakika süre veriyorum.
(Elektronik cihazla yoklama yapıldı)
BAŞKAN – Sayın milletvekilleri,
toplantı yeter sayısı vardır. 
592 sıra sayılı Kanun Tasarısı’nın
görüşmelerine devam edeceğiz.
VIII.- KANUN TASARI VE TEKLİFLERİ İLE KOMİSYONLARDAN
GELEN DİĞER İŞLER (Devam)
A) Kanun Tasarı ve Teklifleri (Devam)
3.- Türk Ceza Kanunu ile Bazı Kanunlarda Değişiklik
Yapılmasına Dair Kanun Tasarısı ile Tokat Milletvekili Reşat Doğru’nun; Ardahan
Milletvekili Ensar Öğüt’ün; İstanbul Milletvekili Erdoğan Toprak’ın; İstanbul
Milletvekili Sebahat Tuncel’in; Bursa Milletvekili Sena Kaleli’nin; Gaziantep
Milletvekili Mehmet Şeker ve 7 Milletvekilinin; Antalya Milletvekili Yıldıray
Sapan’ın; Eskişehir Milletvekili Kazım Kurt ve İstanbul Milletvekili Mustafa
Sezgin Tanrıkulu’nun; İstanbul Milletvekili Mahmut Tanal’ın; İstanbul
Milletvekili Sebahat Tuncel’in; İstanbul Milletvekili Mahmut Tanal’ın; Bursa
Milletvekili Aykan Erdemir’in; İstanbul Milletvekili Mahmut Tanal’ın; Ankara
Milletvekili Levent Gök’ün; Barış ve Demokrasi Partisi Grup Başkanvekili Bingöl
Milletvekili İdris Baluken’in; İstanbul Milletvekili Mustafa Sezgin
Tanrıkulu’nun; Van Milletvekili Aysel Tuğluk’un; İstanbul Milletvekili Bülent
Turan ve Ankara Milletvekili Cevdet Erdöl ile 69 Milletvekilinin; Tokat
Milletvekili Reşat Doğru ve 2 Milletvekilinin; İstanbul Milletvekili Mahmut
Tanal’ın; Malatya Milletvekili Veli Ağbaba’nın; Milliyetçi Hareket Partisi Grup
Başkanvekili Kayseri Milletvekili Yusuf Halaçoğlu’nun; Gaziantep Milletvekili
Mehmet Şeker’in; Kırıkkale Milletvekili Ramazan Can ve İstanbul Milletvekili
Bülent Turan ile 1 Milletvekilinin Benzer Mahiyetteki Kanun Teklifleri ile
Kadın Erkek Fırsat Eşitliği Komisyonu ile Adalet Komisyonu Raporları (1/918,
2/14, 2/25, 2/67, 2/214, 2/218, 2/335, 2/542, 2/571, 2/577, 2/876, 2/960,
2/1060, 2/1087, 2/1369, 2/1648, 2/1675, 2/1830, 2/1864, 2/1883, 2/1941, 2/1973,
2/1982, 2/2115, 2/2149) (S. Sayısı: 592) (Devam)
BAŞKAN – Komisyon ve Hükûmet yerinde.
Önergeyi oylarınıza sunuyorum: Önergeyi
kabul edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte
olan 592 Sıra sayılı Kanun Tasarısının 1. Maddesinin 1. fıkrasında yer alan
“dört yıldan oniki yıla” ibaresinin, “beş yıldan oniki yıla” şeklinde
değiştirilmesini arz ve teklif ederiz.
Ali Rıza Öztürk (Mersin) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MURAT GÖKTÜRK (Nevşehir) - Katılmıyoruz.
BAŞKAN – Hükûmet
katılıyor mu?
GENÇLİK VE SPOR
BAKANI AKİF ÇAĞATAY KILIÇ (Samsun) – Katılmıyoruz.
BAŞKAN – Önerge
üzerinde söz isteyen Aytuğ Atıcı, Mersin Milletvekili.
Buyurun Sayın
Atıcı. (CHP sıralarından alkışlar)
AYTUĞ ATICI
(Mersin) – Teşekkür ederim.
Sayın Başkan,
değerli milletvekilleri; 592 sıra sayılı, Türk Ceza Kanunu ile Bazı Kanunlarda
Değişiklik Yapılmasına Dair Kanun Tasarısı’nın 1’inci maddesiyle ilgili
verdiğimiz önerge üzerine söz almış bulunuyorum. Hukuku kendi çıkarları
doğrultusunda kullanmayan ve kişiye özel değişiklikler için “evet” oyu vermeyen
milletvekillerini saygıyla selamlarım.
Değerli
arkadaşlarım, 1’inci maddenin (1)’inci fıkrası ne diyor? ““Esrar elde etmek
amacıyla kenevir ekimi yapan kişi dört yıldan on iki yıla kadar hapis cezasıyla
cezalandırılır.” diyor. Biz ne diyoruz, biz ne öneriyoruz? Kenevir ekenler beş
yıldan on iki yıla kadar cezalandırılsın diyoruz. Peki, bu, sorunu çözmeye
yeter mi? Yetmez. Hiç kimse suçun cezası dört yıl mı, beş yıl mı diye bakarak
suç işlemez. Şimdi, Hükûmete dönüp bakıyorum, Hükûmet sırasında Adalet Bakanı
oturmuyor, buna çok memnun oldum, Gençlik ve Spor Bakanının da orada olması
beni memnun etti.
İDRİS ŞAHİN (Çankırı) – Orada, orada.
AYTUĞ ATICI (Devamla) – Adalet
Bakanımız da buradaymış, o da dinlerse memnun olacağım ama onun uygulamalarıyla
bu sorunu çözemedik. Sorunun büyük bir çoğunluğu gençleri ilgilendirdiği için,
Sayın Bakanın da burada olması beni ayrıca memnun etti.
Şimdi, vatandaş neden kenevir ekiyor,
buna bakmak lazım. Yani, dört yıl mı hapis yiyecek, beş yıl mı hapis yiyecek, bunlar
caydırıcı değil. Niye bu insanlar kenevir ekiyorlar, buna bakmak lazım. Bir
cevabı var: Ektiği diğer ürünler para etmiyor. Siz, uyguladığınız tarım
politikalarıyla insanları kenevir ekmeye mecbur ediyorsunuz. Dönüp bir
kendinize bakacaksınız. 
RECEP ÖZEL (Isparta) – Allah Allah!
Öyle bir şey var mı ya? Kendi ihtiyacı için yapıyor.
HÜSEYİN BÜRGE (İstanbul) – Ne alakası
var ya?
AYTUĞ ATICI (Devamla) – Suçu cezayı
artırarak değil, eğitimle engelleyebiliriz.
İBRAHİM KORKMAZ (Düzce) – Eroin para
yapıyor, eroin.
AYTUĞ ATICI (Devamla) – Şimdi, değerli
arkadaşlarım, yerinizden zıplamayın; birazdan size rakamları vereceğim, o zaman
utanacaksınız. 
Uyuşturucu talebini tedaviyle
azaltabiliriz, elbette. Şimdi bakın, yerinden zıplayan arkadaşlarım, sizlere
bazı rakamlar vereceğim, üstelik bu rakamlar sizin Hükûmetinizin bakanlarının
rakamları.
HÜSEYİN BÜRGE (İstanbul) – O rakamlar
senin rakamların, senin.
AYTUĞ ATICI (Devamla) – Bakın, 2005
yılında 17.211 kişi bu zehirden kurtulmak üzere AMATEM’e yani Alkol ve Madde
Bağımlılığı Tedavi Merkezine başvuruyor, 17 bin kişi, kabaca. Bakın, bu 17 bin
kişiden 3.777 kişisi çocuk, Sayın Bakanım, 3.777. Bu rakamlar bana ait değil,
size ait.
Sağlık Bakanlığının verilerine göre
uyuşturucu kullananlara ve tedaviye gelenlere bakalım: Yıl 2011, sayı 174.229.
Bakın, yaklaşık 175 bin kişi yatarak veya ayakta tedavi olmak için merkezlere
başvuruyor. Bir yıl sonra, 2012 yılında sayı 227.298’e yükseliyor. 
Değerli arkadaşlarım, işte sizin
politikalarınız nedeniyle bir yılda tam 53.069 kişi yeni vaka olarak “Ben bu
zehirden kurtulmak istiyorum” diye AMATEM’e başvuruyor. Bakıyoruz AMATEM’e,
AMATEM verilerine, acaba kimler başvuruyor diye; esrar kullananlar veya morfin
ve morfin etkisi yapan maddeleri kullananlar bu zehirden kurtulmak istiyorlar.
Bakın, şimdi esas zıplama zamanınız geldi, diyor ki AMATEM: “Bana başvuran
hastaların yaş ortalaması 15’in altına düşmüştür.” Bunu ben demiyorum, bunu
AMATEM diyor. Siz burada dört yılı beş yıla çıkarın, efendim onu ona çıkarın;
bununla bu işi önleyemezsiniz. Eğer benim ülkemde uyuşturucu kullanan ve “Ben
bundan kurtulmak istiyorum.” diye merkezlere başvuran insanların yaş ortalaması
15’in altına düşmüşse işte şimdi sizin zıplamanız lazım. 
Sayın Adalet Bakanı, bakın, bir veride
size vereceğim eğer ilgilenirseniz. Diyorsunuz ki siz, Ceza ve Tevkifevleri
Genel Müdürlüğünüz diyor ki: “Cezaevlerinde bulunan yaklaşık 145 bin kişinin
suçları arasında ilk sırada 26.209 kişiyle, uyuşturucu ticareti yapanlar var.”
Siz şimdi bir yıl artırınca önleyeceğinizi mi zannediyorsunuz? Daha da
önemlisi, tam 171 çocuk 18 yaşının altında, 171 çocuk uyuşturucu ticaretinden
içeride. İşte bunları çözün sayın bakanlar, Sayın AKP Hükûmeti bununla uğraşın,
başka hiçbir şekilde siz bu sorunu çözemezsiniz. 
Çocukları ziyarete gittim
cezaevlerinde, utandım; bunların büyük bir çoğunluğu uyuşturucudan içeride.
İşte bunu çözersek yararlı olursunuz, değilse hiçbir işe yaramazsınız. 
İyi akşamlar. (CHP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum: 
Türkiye Büyük
Millet Meclisi Başkanlığı’na
Görüşülmekte
olan 592 sıra sayılı kanun tasarısının tasarının 1 inci maddesinin 2 inci
fıkrasında yer alan “esrar elde etmek” ibaresinden sonra gelmek üzere “ve gelir
sağlamak” ibaresinin eklenmesini arz ve teklif ederiz.
Pervin Buldan
(Iğdır) ve arkadaşları 
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet katılıyor mu önergeye?
GENÇLİK VE SPOR BAKANI AKİF ÇAĞATAY
KILIÇ (Samsun) - Katılmıyoruz.
BAŞKAN – Önerge üzerinde söz isteyen
İdris Baluken, Bingöl Milletvekili.
Buyurun Sayın Baluken.
İDRİS BALUKEN (Bingöl) – Teşekkür
ediyorum Sayın Başkan.
Sayın Başkan, değerli milletvekilleri;
görüşülmekte olan yasa tasarısının 1’inci maddesi üzerine vermiş olduğumuz
önerge üzerine söz almış bulunmaktayım, heyetinizi saygıyla selamlıyorum.
Önemli bir konu. Yargıyla ilgili bütün
düzenlemeleri biz Türkiye’nin demokratikleşmesi ve Türkiye’deki hukuk, adalet
sistemi açısından son derece önemsiyoruz. 1’inci madde de madde bağımlılığıyla
ilgili, oldukça önemli. Ama bu konularla ilgili, grup olarak, parti grubu
olarak görüşlerimizi bu kürsüden dile getireceğiz.
Ben daha çok, dikkatinizi spesifik bir
olaya çekmek istiyorum. Türkiye’deki hukukun, adaletin hangi durumda olduğunu
ortaya koyan spesifik bir olay. Daha önce de bu Meclis kürsüsünde dile
getirmiştik. Şu anda Adalet Bakanı burada değil, Spor Bakanı burada ama burada
spor olsun diye konuşmuyoruz Sayın Bakanım. Bunları not alıp Adalet Bakanına
iletirseniz seviniriz.
Bahsettiğimiz olay, 18 yaşındaki bir
genç kızın başına Türkiye adalet sisteminin getirmiş olduğu rezaletle ilgili,
faciayla ilgili bir durumdur. 18 yaşında, Bingöllü, üniversiteye hazırlanan
Gülsüm Koç adındaki bir öğrenci Bingöl’deki bir polis otosunun taranmasıyla
ilgili bir iddianame üzerine müebbet hapis cezasına çarptırıldı arkadaşlar.
Bugüne kadar defalarca bu kürsüden dile getirdik, iddianameleri gazeteler,
medya sayfaları boy boy gösterdi. İki sayfalık bir iddianame var; 1’inci sayfa
tamamen teknik bilgiler, 2’nci sayfadaki suçlama delili ise bir tek gizli
tanığa dayanıyor. “Gizli tanık Avcı” diye birisi var. Olayla ilgili saldırı
anında olay yerinde bulunmadığını belirtiyor, Gülsüm Koç’u olay anında
görmediğini söylüyor, Gülsüm Koç’u elinde silah varken asla teşhis etmemiş,
olaydan önce o olay bölgesinden geçerken oradaki bir genç bayanı Gülsüm Koç’a
benzetmiş, olayın özeti bu. Ve Gülsüm Koç müebbet hapis cezasıyla yargılanıyor.
Bugün de Yargıtaya yapılan itiraz -az önce haber aldık- Yargıtay tarafından
kabul edilmemiş ve karar onanmış. Böyle bir tablo olabilir mi arkadaşlar? Gizli
tanık var mı, yok mu belli değil. Gizli tanık Avcı’yı gören ya da bugüne kadar
onunla yüzleşen tek bir kişi yok. İddianamede, gizli tanık Avcı, saldırı anında
bu öğrenciyi gördüğünü ifade eden tek bir beyanatta bulunmamış. Tek bir suçu
var Gülsüm Koç’un: Benim seçildiğim dönemde, seçim çalışmalarımız sırasında
seçim büromuza gelmiş, gitmiş arkadaşlar. Ve bu seçim bürosuna gelen, giden
öğrencinin, oradaki polis güçleri tarafından bir komplo düzenlenerek, gizli
tanıklarla uydurma bir iddianame servis edilerek savcılar tarafından da böyle
bir cezayla hayatı bir kaosa çevrilmiş. 
Şimdi, biz sormak istiyoruz: Bu
polisler, bu 18 yaşındaki, üniversiteye hazırlanan bir öğrenciye müebbet hapis
verenler bu sizin Başbakanınızın belirtmiş olduğu, casuslukla, ajanlıkla
suçladığı, “Adalet koridorlarında cirit atıyor.” dedikleri paralel yapıya mı
ait, yoksa size yakın olanlara mı ait? Çünkü bunlarda vicdan göremiyoruz,
bunlarda insanlık göremiyoruz. 18 yaşındaki bir insanın hayatını mahveden,
somut tek bir delil olmadan, düzmece iddianamelerle mahveden insanlara “insan”
bile diyemiyoruz. Eğer size yakınsa da facia, hâlâ o paralel yapıya bağlı
olarak bu kararları veriyorlarsa o da facia. Adalet Bakanlığının bu konuda
derhâl olaya el atması lazım. Daha önceki Adalet Bakanını da defalarca bu
konuda uyardık. 
Bakın, demin ben görüştüm, bu öğrencinin
annesi şu anda hastanede yaşam mücadelesi veriyor. Böyle bir rezalet olur mu?
Bugüne kadar bu utanç vesikasını ortadan kaldırması gereken yargı ne yapmış
biliyor musunuz? Birkaç hafta önce aileye, polis otosunda taranmayla ilgili
iddianamede adı geçtiği için 20 bin TL para cezası göndermiş. Rezalet yani,
kepazelik, böyle şey olmaz. Bu, Türkiye’deki yargı sistemiyle ilgili yargı
paketleri getirecekseniz… Bakın, bu gizli tanık sistemini siz getirdiniz, AKP
getirdi. Bu gizli tanık müessesesini bir an önce ortadan kaldırın…
(Mikrofon otomatik cihaz tarafından
kapatıldı)
İDRİS BALUKEN (Devamla) – …tek bir
spesifik örneğini verdiğim pek çok mağdurun durumunu da bu Meclisin gündemine
getirin. 
Genel Kurulu saygıyla selamlıyorum.
(HDP sıralarından alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul
edenler… Kabul etmeyenler... Önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Madde kabul edilmiştir. 
2’nci madde üzerinde 3 adet önerge
vardır, okutuyorum: 
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 2 inci maddesinin “a” ve “b” bentlerinde yer alan “’itirazen
yapılacak başvurularda’ ibaresi” de yer alan “ibaresi” yerine “ifadesinin”
eklenmesini arz ve teklif ederiz.

Pervin
Buldan İdris Baluken Adil
Zozani
Iğdır Bingöl Hakkâri


Selma
Irmak Erol Dora 
Faysal Sarıyıldız

Şırnak Mardin 
Şırnak
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 2. Maddesinin A. Fıkrasına “(1) sayılı Tarifesinin” den sonra
gelmek üzere “Yargı Harçları bölümünün” ibaresinin eklenmesini, B. Fıkrasına
“(3) sayılı Tarifesinin” den sonra gelmek üzere “Vergi Yargısı Harçları
bölümünün” ibaresinin eklenmesini arz ve teklif ederiz. 

Turgut
Dibek  Ali Özgündüz  Ali Rıza Öztürk Ömer
Süha Aldan
Kırklareli 
İstanbul  Mersin Muğla
Dilek
Akagün Yılmaz İsa Gök Haydar
Akar

Uşak Mersin Kocaeli
BAŞKAN – Sayın milletvekilleri, şimdi
okutacağım önerge Anayasa’ya aykırılık önergesidir, okutup işleme alacağım: 
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 2. Maddesinin Anayasaya aykırı olması sebebiyle Tasarı metninden
çıkarılmasını arz ve teklif ederiz. 

Faruk
Bal Yusuf Halaçoğlu Reşat
Doğru

Konya Kayseri Tokat
Sümer
Oral Ali Uzunırmak Murat
Başesgioğlu 

Manisa Aydın İstanbul
BAŞKAN – Komisyon Anayasa’ya aykırılık
önergesine katılıyor mu? 
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım. 
BAŞKAN – Hükûmet katılıyor mu? 
SAĞLIK BAKANI MEHMET MÜEZZİNOĞLU
(Edirne) – Katılamıyoruz Sayın Başkanım. 
BAŞKAN – Önerge
üzerinde söz isteyen Faruk Bal, Konya Milletvekili.
Buyurun Sayın
Bal. (MHP sıralarından alkışlar)
FARUK BAL
(Konya) – Sayın Başkan, değerli milletvekilleri; ben sayamadım bunun kaçıncı
yargı paketi olduğunu ama üzerinde çalışmaya başlayınca basına düşen rakamı
itibarıyla “beşinci yargı paketi” dediler. Ben de oradan başladım, beşinci
yargı paketi diye. Hâlbuki bundan önceki 2 tane paket beşinci yargı paketi
olarak işlem görmüş. Demek ki bir şaşkınlık var burada. Bizim oralarda bir laf
vardır: Adam şaşırdığı zaman karısına “bacanak” diye hitap edermiş. Hanımefendi
de itiraz edermiş, “Herif, sen bana bacanak diyorsun. O zaman benim baldızım
kim?” Bu aynen şaşkınlığın bir ifadesi olarak yargı paketlerine yansımış
durumda. 
Mesele yeni
değil, mesele bir hayli eski. Hikâye 2004 yılından itibaren başladı. Ceza
Kanunu’nu külliyen değiştirmek; Ceza Muhakemesi Kanunu’nu külliyen değiştirmek;
değişen Ceza Kanunu’nun, Ceza Muhakemesi Kanunu’nun yürürlüğe girmeden önce
onlarca maddesinin değiştirilmesi; değişen Ceza Muhakemesi ve Ceza Kanunu’nun
yürürlüğe girmesinden sonra onlarca maddesinin değiştirilmesi; 2007 yılında
“Yargıtayın üye sayısı, daire sayısı çok fazladır. Yargıtayı içtihat mahkemesi
yapalım.” diyerek üye sayısını 150’ye indirmek, daire sayısını düşürmek üzere
bir kanun tasarısı; Danıştay için aynı niyetler, lakin 2011 yılına geldiğimizde
Danıştayın ve Yargıtayın üye sayılarını 1,5 misli artıran ve dünyanın en obez
Yargıtayı, dünyanın en obez Danıştayı hâline getiren yasal düzenlemeler; 2010
yılındaki Anayasa değişikliğiyle “10 seçime bedel.” denilerek yargının
siyasallaştırılması kapsamı içerisinde yapılmış olan birtakım işlemler ve
arkasından da ortaya çıkan anayasal duruma göre değişiklikten sonra Yargıtay
üyelerinin 387’ye çıkarılması; Danıştay üyelerinin 156’ya çıkarılması ve
böylece artan üyeler ile ortaya çıkan, sizin paralel dediğiniz sorunun halli
için de meseleyi istiklal mücadelesine kadar ulaştıran bir süreç.
Ben, şimdi, bu şaşkınlık içerisinde, bu
işleri yapan Adalet ve Kalkınma Partisine soruyorum: Eğer, yargı içerisinde
tanımladığınız sorun, Türkiye Cumhuriyeti devletinin istiklal mücadelesi
verecek kadar ciddi bir sorun ise, bu sorunu yaratan sizin hukuki, cezai ve
siyasi mesuliyetiniz var. Bu mesuliyetin gereğini yerine getirmek dururken onun
yerine bu defa başa başka gaileler açacak, başka sorunlar ortaya çıkaracak
istinaf mahkemeleriyle yüce Meclisin karşısına geldiniz. Niyetin halis
olmadığını ben biliyorum ve anlıyorum. Niyetin halis olmaması sebebiyle de
“Niçin?” sorusuna cevap arıyorum. iki tane cevap bulabildim, bunlardan bir
tanesi: Adım adım tek parti, tek adam yönetimine doğru giderken ucube bir
başkanlık sisteminin yargı içerisindeki basamaklarını örüyorsunuz. Başkanlık
sistemi içerisinde oluşturulacak eyaletlere yargı organları oluşturuyorsunuz,
getirdiğiniz düzenleme bundan ibarettir. 
Diğeri ise, istiklal mücadelesi verdiğiniz
ve yargıyı böylece siyasallaştırdığınız paralel yapıdan kurtulmak; 17 ve 25
Aralık tarihlerinde kapıya sıkışmış kuyruğu kurtarabilmek için yargıyı başka
bir renkte siyasallaştırmak, yargıyı başka bir renkte oluşturmak. İşte, bu
kanun tasarısının özü budur. Dolayısıyla bu, Anayasa’nın üniter devlet
yapısına, millet bütünlüğüne, hukuk devleti ilkesine, yargının bağımsızlığına,
hâkimin tarafsızlığına ve eşitlik ilkesine ilişkin hükümlerine aykırıdır. 
Bu düşüncelerle yüce heyeti saygıyla
selamlıyorum. (MHP sıralarından alkışlar) 
BAŞKAN – Teşekkür ediyorum.
Önergeyi oylarınıza sunuyorum…
OKTAY VURAL (İzmir) – Karar yeter
sayısı…
BAŞKAN – Karar yeter sayısı
arayacağım.
Kabul edenler… Kabul etmeyenler…
Karar yeter sayısı yoktur.
Birleşime beş dakika ara veriyorum.
Kapanma Saati: 22.06
SEKİZİNCİ OTURUM
Açılma Saati: 22.12
BAŞKAN: Başkan Vekili Sadık YAKUT
KÂTİP ÜYELER: Muharrem IŞIK (Erzincan), Bayram ÖZÇELİK (Burdur)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 97’nci Birleşiminin Sekizinci
Oturumunu açıyorum.
2’nci madde
üzerinde Konya Milletvekili Faruk Bal ve arkadaşlarının önergesinin
oylanmasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler...
Kabul etmeyenler... Karar yeter sayısı vardır, önerge kabul edilmemiştir. 
592 sıra sayılı
Kanun Tasarısı’nın görüşmelerine devam edeceğiz.
Komisyon ve
Hükûmet yerinde. 
Diğer önergeyi
okutuyorum:
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 2. Maddesinin A. Fıkrasına “(1) sayılı Tarifesinin” den sonra
gelmek üzere “Yargı Harçları bölümünün” ibaresinin eklenmesini, B. Fıkrasına
“(3) sayılı Tarifesinin” den sonra gelmek üzere “Vergi Yargısı Harçları bölümünün”
ibaresinin eklenmesini arz ve teklif ederiz. 
Ömer Süha Aldan (Muğla) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım. 
BAŞKAN – Hükûmet katılıyor mu? 
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz Başkanım. 
BAŞKAN - Önerge
üzerinde söz isteyen Ali Özgündüz, İstanbul Milletvekili. 
Buyurun Sayın
Özgündüz. (CHP sıralarından alkışlar) 
ALİ ÖZGÜNDÜZ
(İstanbul) – Teşekkür ediyorum.
Sayın Başkan,
değerli milletvekilleri; sözlerime başlarken Genel Kurulu saygıyla
selamlıyorum.
Değerli
arkadaşlar, şimdi, bir mesele var ya, hani deveye sormuşlar: “Boynun niye
eğri?” “Nerem düzgün ki.” demiş. Şimdi, bu kanunun neresi düzgün hakikaten? 
Az önce kabul
ettiğiniz, iktidar partisi grubunun oylarıyla kabul edilen 1’inci maddede kendi
ihtiyacı için Hint keneviri yani esrar eken kişiye bir yıldan üç yıla kadar
hapis cezası öngörüyorsunuz. Hâlbuki Türk Ceza Kanunu’nun aynı konuyu
düzenleyen 191’inci maddesinde kullanmak amacıyla uyuşturucu madde yani esrar
bulunduran kişiye hâkim ceza veremez, denetimli serbestlik hükmü uygulayacak.
Yani, burada siz Ceza Kanunu sistematiğini bozan başka bir düzenleme
getiriyorsunuz. Enteresan şeyler çıkacak. Yani, evinin balkonunda saksıda 2
tane Hint keneviri eken kişiye, ihtiyacı için bunu ektiğinden dolayı, siz, buna
o hâlde yakalanırsa bir yıldan üç yıla kadar ceza öngörüyorsunuz ama gidip 1
kilo esrar alsa ve daha önce kullandığı sabit olsa bu kişinin, uyuşturucu
kullanan kişi olduğu belli olsa bu kişiye hâkim denetimli serbestlik hükmü
uyguluyor 191/(2)’nci maddeye göre. Dolayısıyla, sistematiği bozuyorsunuz yani
bir şey yaparken başka bir hükme çelişkili, başka bir hükme aykırı bir madde
getiriyorsunuz.
Aynı şekilde,
bakın, aynı şekilde yine bu tasarıda ne var? Değerli arkadaşlar, 2820 sayılı
Siyasi Partiler Kanunu’nun 114’üncü maddesini değiştiriyorsunuz 40’ıncı
maddeyle. Burada sahte üye yazımı yani bir kişinin haberi olmadan başka bir
siyasi partiye üye yazılmasıyla ilgili maddedeki ceza bir yıldan üç yıla kadar
hapis cezası iken bunu, arkadaşlarınızın verdiği teklifle, üç aydan bir yıla
düşürüyorsunuz. İlk hâliyle bir aydan üç aya kadardı, ön ödemeli bir suç hâline
getiriyordunuz, burada da başka bir çelişki çıkıyor. Nedir o çelişki? Şimdi
siyasi partilere üye formu özel evrak niteliğindedir, aslında bana göre hatta
resmî evrak niteliğine varan bir özel evrak, nitelikli bir evraktır. Şimdi,
özel evrakta sahtecilik yapsa bir kişi yani sizin adınıza, sizin kimliğinizi
ele geçirerek gitse bir cep telefonu alsa, cep telefonu GSM operatörlüğü abone
sözleşmesini imzalasa bu kişi Türk Ceza Kanunu’nun 207’nci maddesine göre bir
yıldan üç yıla kadar hapis cezasıyla cezalandırılacak ama sizin kimliğinizi
alsa, hiç istemediğiniz, taban tabana zıt bir partiye sizi üye yapsa ya da
belediye başkanınızı üye yapsa bu kişi üç aydan bir yıla kadar ceza alacak.
Şimdi böyle bir çelişki var yani sistematiği bozuyorsunuz.
Değerli arkadaşlar, adınıza basit bir
senet düzenlese adam iki yıldan beş yıla kadar ceza gerektiriyor fakat sizi
–milletvekilisiniz- bir başka partiye üye yapsa bu kişi –bunun doğuracağı
sıkıntıyı düşünün- efendim, üç ay hapis cezası alacak. Yani bu mantıklı değil.
Bizim birçok belediye başkanımızın,
ilçe yöneticimizin sizin partinize, AKP’ye üye yazıldığı sonradan anlaşıldı.
Niçin bunu yaptılar? Efendim, işte “Performans kriteri, çalışan örgütü
ödüllendireceğiz.” diyerek partinizin teşkilatının aldığı bir karar sonucu
gittiler pazarda, sokakta, orada burada üye kaydettiler. Dediğim gibi, bizim
partinin yöneticileri, ilçe yöneticileri, ilçe başkanları, meclis üyeleri, üye.
Şimdi bunları kurtarmak için yapıyorsunuz. Aslında bu ahlaksızlığı yapanların
daha çok cezalandırılması gerekiyor. Ya böyle bir şeyi niye yapıyorsun
kardeşim? Adam benim partimin ideolojisini kabul etmiyorsa, programını,
tüzüğünü kabul etmiyorsa bunu bana niye üye yapıyorsun? Yani sayı önemli değil,
nicelik önemli değil, nitelik önemlidir, sayıyla uğraşmayın. Dolayısıyla, sizin
bir kısım partilileri kurtarmaya dönük bu düzenlemeniz aslında bence
sahtekârlığı ödüllendiren bir düzenlemedir. Bunu niçin söylüyorum? Türk Ceza
Kanunu’na da aykırı yani genel sistematiğe aykırı. Genel olarak ceza hukukunun
evrakta sahtecilik hükümlerini düzenleyen, özel evrakta sahtecilik hükmünü
düzenleyen 207’nci maddesine de aykırıdır. 
Dolayısıyla, arkadaşlar, hakikaten eğer
bir şey yapacaksak başka mülahazalarla değil, hukukçu olarak bakalım, el
birliğiyle yapalım, ülkemizi daha ileriye götürelim. Ama bu şekilde, bazı
farklı mülahaza ve saiklerle yaptığınız anda ne yazık ki ayaklar dolaşıyor
diyorum, Genel Kurulu saygıyla selamlıyorum. (CHP sıralarından alkışlar)
BAŞKAN – Teşekkür ediyorum.
ALİ ÖZGÜNDÜZ (İstanbul) – Karar yeter
sayısı istiyorum.
BAŞKAN – Önergeyi oylarınıza sunacağım,
karar yeter sayısı arayacağım. 
Kabul edenler… Kabul etmeyenler… Karar
yeter sayısı vardır, önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 2 inci maddesinin “a” ve “b” bentlerinde yer alan “’itirazen
yapılacak başvurularda’ ibaresi” de yer alan “ibaresi” yerine “ifadesinin”
eklenmesini arz ve teklif ederiz.
İdris Baluken
(Bingöl) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MURAT GÖKTÜRK
(Nevşehir) – Katılmıyoruz Başkanım.
BAŞKAN – Hükûmet katılıyor mu?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz.
BAŞKAN – Önerge üzerinde söz isteyen
İdris Baluken, Bingöl Milletvekili.
Buyurun Sayın Baluken.
İDRİS BALUKEN (Bingöl) – Teşekkür
ediyorum Sayın Başkan.
2’nci madde üzerinde vermiş olduğumuz
önergeyle ilgili söz aldım. Tekrar hepinizi selamlıyorum.
Demin sadece spesifik bir örneğini
verdiğim yargı rezaletleriyle ilgili köklü bir reformun yapılması ihtiyacı
herhâlde herkes tarafından kabul ediliyor. Özellikle, bu gizli tanık
müessesesinin bir an önce kaldırılması gerekiyor. Bununla ilgili, daha önceki
Adalet Bakanıyla yapmış olduğumuz görüşmelerde de belli hazırlıkların olduğunu
söylemişlerdi ama maalesef, yine önümüze gelen bu bilmem kaçıncı pakette de
-beşinci paket herhâlde- yine böyle bir düzenleme olmadığını görüyoruz. 
Değerli milletvekilleri, gece geç
saatlere kadar çalışacağız ama topluma dayanmayan, halka dokunmayan, ülkenin
gerçek sorunlarına dokunmayan teknik birtakım şeylerle vakit öldürme dışında
hiçbir şey yapmıyoruz. Bakın, bu Meclisin bu saat itibarıyla Türkiye’deki köklü
meselelerin çözümü ve demokratikleşmeyle ilgili düzenlemeler yapması
gerekiyordu. Uzun süredir bir süreçten bahsediyoruz; bir çözüm sürecinden,
barış sürecinden bahsediyoruz. Bir buçuk yılı aşkın bir süredir karşılıklı
çatışmadan kaynaklı olarak can kaybı yaşanmıyor. Bir siyasetçi olarak ben
siyasette yapabileceğim en güzel işin, en ahlaklı işin bu olduğunu düşünüyorum.
Binlerce gencin, bırakın binlerce genci, bir tek gencin yaşamını yitirmesine
engel olan bir çalışmada katkı sağlamışsam bunu kendi açımdan büyük bir onur
olarak addederim. Hepimizin böyle yapması lazım, hepimizin bu süreci
destekleyen yasaları bir an önce buraya getirip kalıcı barışı sağlamayla ilgili
Meclisin sorumluluğunu yerine getirmemiz lazım. Yapıyor muyuz? Yapmıyoruz. Bir
süreçten bahsediyoruz, hâlâ o sürecin yasal bir zemini yok, yasal bir statüsü
yok. Geçenlerde getirmiş olduğunuz MİT Yasası’yla bu işlerle uğraşan MİT
elemanlarına güvence getirdiniz ama yarın öbür gün bir savcı istediği zaman ya
da bir hükûmet değişikliği olduğu zaman ya da Hükûmet, Başbakanınızın dediği
gibi B ve C planlarına geçtiği zaman bu süreci suç unsuru olmaktan çıkarmış tek
bir yasal düzenleme yapmış değil. Böyle bir şey olur mu arkadaşlar? Bu saat
itibarıyla tartışıyorsak Terörle Mücadele Kanunu’nu kaldırmamız lazım.
Günlerdir istismar ediyorsunuz, bu çocukların dağa gidişi meselesi var ya, işte
çocukları dağa gönderen kanun Terörle Mücadele Kanunu’dur. Biz bu Terörle
Mücadele Kanunu’na “gençleri dağa gönderen kanun” diyoruz. Niye bunu
kaldırmıyoruz? Niye bunu kaldırmıyorsunuz? Terörle Mücadele Kanunu’nu kaldırın,
bakın ondan sonra gençlerin yönü dağa mı olur, demokratik siyasete mi olur. Demokratikleşmeden
korkan bir anlayış olur mu? Demokratik siyasetin önündeki engelleri
kaldırmaktan, düşünce, ifade, örgütlenme özgürlüğü önündeki engelleri
kaldırmaktan, basın özgürlüğü önündeki engelleri kaldırmaktan korkan bir
anlayış olur mu? Böyle bir iktidar anlayışı olur mu arkadaşlar? 
Bakın, burada bu belirtmiş olduğumuz
hususlardan dolayı şu anda süreç Başbakanın iki dudağı arasındadır. İstediği
zaman B planına geçer, istediği zaman C planına geçer. B planı da, C planı da
-açık söyleyelim- hepimizi altında bırakacak bir faciayı, bir iç savaşı
Türkiye’ye getirir, Türkiye’ye taşır. En başta da siz altında çökersiniz, açık
söyleyelim bunu. Bu işler böyle çocuk oyuncağı değil arkadaşlar, barışı
savunmaktan korkmayın, korkmayın. Dünya örneklerini inceleyin, dünya
örneklerinin tamamında barışla ilgili çalışma yapanlar barışın yasasını da
yapar, kadrosunu da yapar, belgesini de imzalar, gelir bunu halkına göğsünü
gere gere de açıklar ve tarihe geçer. Açık yüreklilikle, şeffaf bir şekilde
cesur bir süreci örmek gerekiyor. 
Bırakalım bütün bu düzenlemeleri, bu
süreç başladığı günden bugüne kadar cezaevlerinde 650 kronik hasta var,
bunların her an 150’si yaşamını yitirebilecek düzeyde ağır hastalar; lösemi
hastası, akciğer kanseri hastası, myelodisplastik sendrom, yaşamaya takati
kalmamış insanlar; daha cesaretle çıkıp bir yasal düzenleme yapıp bu hasta
insanların tahliyesi ve tedavi haklarıyla ilgili bir düzenleme yapmadınız. 
Şimdi, bu pakette yine bir düzenleme
var ama tamamen yetersiz, tamamen eksik, insanları cezaevi koşullarında
öldürmeye devam eden bir düzenlemenin ötesine geçmiyor.
Genel Kurulu saygıyla selamlıyorum.
BAŞKAN – Teşekkür ediyorum.
OKTAY VURAL (İzmir) – Karar yeter
sayısı…
BAŞKAN – Önergeyi oylarınıza sunacağım,
karar yeter sayısı arayacağım.
Kabul edenler… Kabul etmeyenler… Karar
yeter sayısı yoktur.
Birleşime beş dakika ara veriyorum.
Kapanma Saati:
22.24
DOKUZUNCU OTURUM
Açılma Saati: 22.33
BAŞKAN: Başkan Vekili Sadık YAKUT
KÂTİP ÜYELER: Muharrem IŞIK (Erzincan), Bayram ÖZÇELİK (Burdur)
----- 0 -----
BAŞKAN – Sayın
milletvekilleri, Türkiye Büyük Millet Meclisinin 97’nci Birleşiminin Dokuzuncu
Oturumunu açıyorum.
2’nci madde
üzerinde, Bingöl Milletvekili İdris Baluken ve arkadaşlarının önergesinin
oylanmasında karar yeter sayısı bulunamamıştı. Şimdi önergeyi tekrar oylarınıza
sunacağım ve karar yeter sayısı arayacağım.
Kabul edenler...
Kabul etmeyenler... Karar yeter sayısı vardır, önerge kabul edilmemiştir. 
592 sıra sayılı
Kanun Tasarısı’nın görüşmelerine devam edeceğiz.
Komisyon ve
Hükûmet yerinde. 
2’nci maddeyi
oylarınıza sunuyorum: Kabul edenler… Kabul etmeyenler… Madde kabul
edilmiştir.
3’üncü madde
üzerinde üç adet önerge vardır, okutuyorum.
Türkiye Büyük Millet Meclisi
Başkanlığına
Görüşülmekte
olan 592 sıra sayılı kanun tasarısının 3 üncü maddesinin 2 nci fıkrasında yer
alan “bölge idare mahkemeleri” ibaresinden sonra “yapı olarak” ibaresinin
eklenmesini arz ve teklif ederiz.
 Pervin
Buldan  İdris Baluken 
Adil Zozani
 Iğdır Bingöl Hakkâri

 Selma
Irmak Erol Dora 
Faysal Sarıyıldız
 Şırnak Mardin Şırnak
Türkiye Büyük Millet Meclisi
Başkanlığına
Görüşülmekte
olan 592 sıra sayılı Kanun Tasarısının 3. maddesinin 2. fıkrasında bulunan
“Adalet Bakanlığının“ ibaresinin “İlgili bölge idare mahkemesinin” ibaresiyle
değiştirilmesini arz ve teklif ederiz.
 Turgut
Dibek Ali Rıza Öztürk Ömer
Süha Aldan
 Kırklareli Mersin Muğla
 Dilek
Akagün Yılmaz Atilla Kart Haydar
Akar
 Uşak Konya Kocaeli
 İsa
Gök
 Mersin
BAŞKAN – Sayın
milletvekilleri, şimdi okutacağım önerge, Anayasa’ya aykırılık önergesidir, okutup
işleme alacağım.
Türkiye Büyük Millet Meclisi
Başkanlığına
Görüşülmekte
olan 592 sıra Sayılı Kanun Tasarısının 3. maddesinin Anayasaya aykırı olması
sebebiyle Tasarı metninden çıkarılmasını arz ve teklif ederiz.
 Faruk
Bal Yusuf Halaçoğlu Sümer
Oral
 Konya Kayseri Manisa
 Ali
Uzunırmak Murat Başesgioğlu Reşat
Doğru
 Aydın İstanbul Tokat
BAŞKAN – Komisyon önergeye katılıyor mu?
ADALET KOMİSYONU SÖZCÜSÜ MUSTAFA KEMAL ŞERBETÇİOĞLU (Bursa) –
Katılamıyoruz Sayın Başkan.
BAŞKAN – Hükûmet katılıyor mu? 
GENÇLİK VE SPOR BAKANI AKİF ÇAĞATAY KILIÇ (Samsun) – Katılmıyoruz.
BAŞKAN - Önerge
üzerinde söz isteyen Faruk Bal, Konya Milletvekili.
Buyurun Sayın
Bal. (MHP sıralarından alkışlar)
FARUK BAL (Konya) – Sayın Başkan,
değerli milletvekilleri; istinaf mahkemelerinin kurulmasıyla birlikte yargının
sorunlarına çözüm bulunacağı iddiasıyla Hükûmet bu tasarıyı sevk etmiş
durumdadır. Bulunacak çözümün, adil yargılanma hakkının ihlaliyle ilgili, uzun
yargılama süresinin kısaltılmasıyla ilgili, Yargıtaydaki, Danıştaydaki iş
yükünün hafifletilmesiyle ilgili olduğu iddia ediliyor ve bir iddia daha var, o
da Avrupa İnsan Hakları Sözleşmesi’ne Ek 7’nci Protokol’e uygunluk şeklindedir.

Tabii ki bunlar, sadece sözden ve
lafügüzaftan ibarettir. Şu anda zaten Türk yargı sisteminde bir ilk derece
mahkemesi vardır bir de Yargıtay vardır. İkisi arasında pinpon topuna dönmüş
olan vatandaşın, adil yargılanma hakkına ulaşması zaten mümkün değil. Gerek ilk
derece mahkemesinde gerek Yargıtayda ve Danıştayda son derecede uzun olan
yargının arasına istinaf mahkemeleriyle beraber üçüncü bir mahkeme kademesi
daha konulmaktadır. Bu, mevcut olan yargıdaki iş yükünü bir kat daha artıracak,
mevcut olan yargıdaki yargılama süresinin uzunluğunu bir kat daha artıracaktır.
Bunun üzerine bir de Anayasa Mahkemesine bireysel başvuru hakkını ilave
ettiğimiz zaman, zaten işin içerisinden çıkılmaz bir noktaya gideceğiz. Bu, tam
bir şaşkınlık hâlidir. Bu, tam bir muhterem eşine “Bacanak” diyen şaşkın adamın
hâlinden farksızdır. 
Bunların böyle
olduğu belli de asıl, Türkiye’nin ve hukukçularımızın yeni tanışacağı
sorunlarla karşı karşıya kalınacaktır istinaf mahkemeleriyle birlikte. Yeni
karşılaşılacak sorunları ben maddeler hâlinde sizlere takdim etmek istiyorum.
Bunlardan bir tanesi: Yargı yükü insanların üzerinde büyük bir masraf
oluşturmaktadır zaten şimdiki duruma göre. Ancak istinaf mahkemeleri
geldiğinde, yargı alanları geniş olduğundan, bulundukları ilçelerde ve iller
yerine istinaf mahkemesinin bulunduğu yerde yargılamaya gidecek olan vatandaş,
şahidini oraya götürmek zorunda kalacaktır. Bu, bir masraftır. Bir ilçede bir
günün yarısını mahkemeye gitmek suretiyle halledebilecek olan vatandaş, bu defa
daha uzak bir yere gittiğinde zaman kaybına neden olacaktır ve bu zaman ve
masraf, vatandaşın sırtında ağır bir yük oluşturacaktır.
Bu, aynı
zamanda, yargılamayı uzatan bir başka neden olarak karşımıza çıkmaktadır ama
asıl önemli olanı: Şu andaki 13.200 civarındaki hâkim ve savcı içerisinde
birinci sınıfa ayrılmış olanların sayısı, yaklaşık yarısı kadardır. İstinaf
mahkemeleri kurulduğu takdirde en az bin tane hâkim-savcı “bölge mahkemeleri”
adı altındaki adli yargıdaki istinafa tahsis edilecektir; diğer taraftan, idari
yargıda tesis edilen bölge idare mahkemelerinde ise en az 500 tane birinci
sınıf hâkime ihtiyaç bulunmaktadır. Bunları biz nereden bulacağız?
Sizin bulduğunuz
çözüm, hakikaten, yani insanı şaşkın hâlden başka şaşkınlıklara sürükleyecek
kadardır. Onun yerine siz, sulh ceza mahkemelerindeki yargılamayı ortadan
kaldırıyorsunuz -garip bir şekilde, bir taşla üç beş tane kuş vurma
alışkanlığınızın ürünü olarak, sulh ceza mahkemelerinin adı baki kalacak fakat
kendinden eser kalmayacak- onun yerine sulh ceza mahkemeleri sınırlı sayıda
olacak ve oraya da zülfüyâre dokunan işler düştüğünde, alolara cevap verebilecek
“face”lerinde, “twitter”larında “Uzun yaşa uzun adam.” şeklinde mesajlar
yayınlamış hâkimleri tayin edeceksiniz. Böylece, Türkiye çapında büyük
yolsuzluk, özellikle 17-25 Aralık yolsuzluğundan aldığınız dersleri dikkate
alarak, kontrollü bir yargı denetimi sağlayabilmek, yargıçlar üzerinde bir
kontrol mekanizması sağlayabilmek için, sulh ceza mahkemelerini azaltıp orada
sınırlı sayıda sulh ceza hâkimine böyle misyon yüklerken, oradan boşalanları da
güya istinaf mahkemelerine veya diğer mahkemelerde değerlendireceksiniz.
Değerli arkadaşlarım, bu, deve misali
her tarafı eğri büğrü olan bir yasadır. Dolayısıyla Anayasa’nın, önergemizde
ifade ettiğimiz ilgili ilkelerine, maddelerine aykırıdır. Dolayısıyla bu
aykırılığın şimdi burada müzakere edilmesi gerekmektedir. (MHP sıralarından
alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 592 sıra sayılı Kanun Tasarısının 3. maddesinin 2. fıkrasında bulunan
“Adalet Bakanlığının“ ibaresinin “İlgili bölge idare mahkemesinin” ibaresiyle
değiştirilmesini arz ve teklif ederiz.
Haydar Akar (Kocaeli) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılamıyoruz Sayın Başkan.
BAŞKAN – Hükûmet katılıyor mu?
GENÇLİK VE SPOR BAKANI AKİF ÇAĞATAY
KILIÇ (Samsun) – Katılmıyoruz.
BAŞKAN – Önerge üzerinde söz isteyen
Atilla Kart, Konya Milletvekili.
Buyurun Sayın Kart. (CHP sıralarından
alkışlar)
ATİLLA KART (Konya) – Sayın Başkan,
sayın milletvekilleri; 3’üncü madde üzerinde vermiş olduğumuz önerge hakkında
söz almış bulunmaktayım. Genel Kurulu saygıyla selamlıyorum.
Değerli arkadaşlarım, Adalet Bakanının,
soru-cevap bölümünde Uşak Milletvekilimiz tarafından yöneltilen soruya verdiği
bir cevap var. Bunun dışında, bir de, bir hafta evvel yine kamuoyuna yaptığı
bir açıklama var. Bu cevabı ve açıklamayı esas alarak görüş ve düşüncelerimi
sizlerle paylaşmak istiyorum. 
Adalet Bakanı, Uşak milletvekilimizin
sormuş olduğu soruya yönelik olarak ivedi yargılama usulünü, bu düzenlemeyi
getirirken buna gerekçe olarak özelleştirmelerle ilgili iptal kararlarının,
yargı kararlarının uygulanmasında ortaya çıkan fiilî ve hukuki imkânsızlıklar
sebebiyle buna gerek gördüklerini ifade etti. İkinci olarak da, kamuoyuna
yaptığı açıklamada “Silivri yargılamaları ya da Balyoz yargılamasında yeniden
yargılama şartları oluştuğu hâlde yasal anlamda, ceza hukuku anlamında, ceza
muhakemesi anlamında bir çözüm bulmakta zorlanıyoruz.” dedi Sayın Bakan. 
Aslında, Adalet Bakanının bu
açıklamaları, bir bütün olarak değerlendirildiğinde bu tasarının gerçek
gerekçesini ve hangi ihtiyaçtan kaynaklandığını çok açık olarak görüyorsunuz. Bu
durum aslında -yine bağlı olarak ifade ediyorum- siyasi iktidarın kamu
yönetimindeki, devlet yönetimindeki dirayetsizliğini, öngörüsüzlüğünü, sorumsuz
tavrını ve hukuk tanımaz tavrını göstermesi bakımından da ayrıca kayda değer
bir açıklama ve cevaptı. 
Bu gözlem ve değerlendirmelerimi daha
da somutlaştırarak sizlerle paylaşmak istiyorum değerli arkadaşlarım. Bakın, ne
diyor Sayın Bakan? “Efendim, özelleştirmelerle ilgili olarak yargı kararları
ortaya çıkıyor, aradan birkaç yıl geçiyor; beş yıl, altı yıl, yedi yıl geçiyor,
bu kararların uygulanmasında fiilî ve hukuki imkânsızlıklar doğuyor,
mağduriyetler doğuyor. O sebepledir ki ivedi yargılama usulünü getirmek
gereğini duyuyoruz.” diyor Sayın Bakan. Sayın Bakan, tabii, yine gerçeğe uygun
konuşmuyor, yine o yaşanılanları inkâr ederek, onları bilgi kirliliği içinde,
aradan geçen zaman içinde karartarak, kendi yönetim anlayışına gerekçe
yaratmaya çalışıyor. 
Bakın, değerli arkadaşlarım, 2005,
2006, 2007 yıllarında 5 temel özelleştirme yapıldı. Seydişehir Eti Alüminyum,
Balıkesir SEKA, Kuşadası, Çeşme Limanı ve TÜPRAŞ özelleştirmeleri yapıldı.
Bunlar hakkındaki yargı tarafından verilen iptal kararları genellikle 2007
yılında ortaya çıktı, şekillendi. E, siz iktidar olarak yargı kararlarını
uygulamak konusunda gerçekten samimiyseniz, hukuka uygun davranmak konusunda
bir irade sahibiyseniz, aslında, bu kararları, 2007 yılından itibaren
uygulamanız gerekirdi, daha o zaman fiilî ve hukuki imkânsızlık doğmamıştı.
Kaldı ki fiilî ve hukuki imkânsızlığın doğmuş olması bile bu kararların
uygulanmaması için bir gerekçe teşkil etmez. Bu ihtimal de doğmamıştı ama bu
kararlar uygulanmadı. 2009, 2010, 2011, aradan beş yıl, altı yıl geçti, bu
kararlara yönelik olarak -uygulanması konusunda- tarafımızdan ya da ilgili
meslek kuruluşları tarafından süreç ısrarla takip edildi. 
Hükûmet baktı ki artık bundan kaçış
mümkün değil, bunun üzerine 2013 yılında torba kanun uygulamasında, biliyoruz
ki orada, fiilî ve hukuki imkânsızlık hâlinde yargı kararlarının
uygulanamayacağına dair bir hüküm getirildi. Anayasa Mahkemesi iptal etti bunu.
Anayasa Mahkemesi 4 Ekim 2013 tarihinde dedi ki: “Bu kadarı da olmaz, 4,5
milyar dolar seviyesindeki Seydişehir Eti Alüminyum Tesislerini 305 milyon
dolara birilerine peşkeş çekemezsin. Burada kamu yararı yok.” Ama buna rağmen o
kararı siz uygulamadınız çünkü havuz medyasına kaynak yaratmak istiyordunuz. 
(Mikrofon otomatik cihaz tarafından
kapatıldı)
ATİLLA KART (Devamla) - Bunları
müteakip maddelerde anlatacağız değerli arkadaşlarım. Genel Kurulu saygıyla
selamlıyorum. (CHP sıralarından alkışlar)
BAŞKAN – Teşekkür ediyorum.
OKTAY VURAL (İzmir) – Karar yeter
sayısı…
BAŞKAN - Önergeyi oylarınıza sunacağım,
karar yeter sayısı arayacağım: Kabul edenler… Kabul etmeyenler… Sayın
milletvekilleri, karar yeter sayısı yoktur. 
Birleşime yirmi dakika ara veriyorum.
Kapanma Saati:
22.46
ONUNCU OTURUM
Açılma Saati:
23.08
BAŞKAN: Başkan
Vekili Sadık YAKUT
KÂTİP ÜYELER:
Muharrem IŞIK (Erzincan), Bayram ÖZÇELİK (Burdur)
----- 0 -----
BAŞKAN – Sayın milletvekilleri, Türkiye
Büyük Millet Meclisinin 97’nci Birleşiminin Onuncu Oturumunu açıyorum.
3’üncü madde üzerinde Konya
Milletvekili Atilla Kart ve arkadaşlarının önergesinin oylanmasında karar yeter
sayısı bulunamamıştı. Şimdi önergeyi tekrar oylarınıza sunacağım ve karar yeter
sayısı arayacağım.
Kabul edenler… Kabul etmeyenler… Karar
yeter sayısı vardır, önerge kabul edilmemiştir.
592 sıra sayılı Kanun Tasarısı’nın
görüşmelerine devam edeceğiz.
Komisyon ve Hükûmet yerinde.
Diğer önergeyi okutuyorum:
Türkiye Büyük Millet Meclisi
Başkanlığına
Görüşülmekte
olan 592 sıra sayılı kanun tasarısının 3 üncü maddesinin 2 nci fıkrasında yer
alan “bölge idare mahkemeleri” ibaresinden sonra “yapı olarak” ibaresinin
eklenmesini arz ve teklif ederiz.
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL ŞERBETÇİOĞLU (Bursa) –
Katılamıyoruz Sayın Başkan.
BAŞKAN – Hükûmet katılıyor mu? 
ADALET BAKANI BEKİR BOZDAĞ (Yozgat) – Katılmıyoruz.
PERVİN BULDAN (Iğdır) – Gerekçe Başkanım.
BAŞKAN – Gerekçeyi okutuyorum:
Gerekçe:
Yapılan değişiklikle mevcut anlatım bozukluğunun giderilmesi
amaçlanmıştır.
BAŞKAN – Önergeyi oylarınıza sunuyorum: Kabul edenler… Kabul etmeyenler…
Önerge kabul edilmemiştir.
Maddeyi oylarınıza sunuyorum: Kabul edenler… Kabul etmeyenler… Madde
kabul edilmiştir.
4’üncü madde üzerinde üç adet önerge vardır, okutuyorum:
Türkiye Büyük Millet Meclisi
Başkanlığı’na
Görüşülmekte olan 592 sıra sayılı kanun tasarısının 4 üncü maddesinin
“b” bendinde yer alan “yargı çevresindeki” ibaresinden önce gelmek üzere
“kendi” ibaresinin eklenmesini arz ve teklif ederiz.
Pervin Buldan Selma Irmak İdris
Baluken 
 Iğdır Şırnak 
Bingöl
Erol Dora Adil Zozani Faysal
Sarıyıldız
 Mardin Hakkâri  Şırnak
Türkiye Büyük Millet Meclisi Başkanlığına
Görüşülmekte olan 592 Sıra Sayılı Kanun Tasarısının 4. Maddesinin (c)
fıkrasına “verilen”den sonra gelmek üzere “iş ve” ibaresinin eklenmesini arz ve
teklif ederiz.
Turgut Dibek Ali Rıza Öztürk Atilla
Kart
 Kırklareli Mersin 
Konya
Ömer Süha Aldan  Haydar Akar Dilek
Akagün Yılmaz
 Muğla Kocaeli 
Uşak
 İsa Gök
 Mersin 
BAŞKAN – Sayın milletvekilleri, şimdi
okutacağım önerge Anayasa'ya aykırılık önergesi, okutup işleme alacağım.
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 4. Maddesinin Anayasa'ya aykırı olması sebebiyle Tasarı metninden
çıkarılmasını arz ve teklif ederiz.

Faruk
Bal Yusuf Halaçoğlu Sümer
Oral

Konya Kayseri Manisa
Ali
Uzunırmak Murat Başesgioğlu Reşat Doğru

Aydın İstanbul Tokat
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan.
BAŞKAN – Hükûmet katılıyor mu?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Önerge üzerinde söz isteyen
Faruk Bal, Konya Milletvekili.
Buyurun Sayın Bal. (MHP sıralarından
alkışlar)
FARUK BAL (Konya) – Sayın Başkan,
değerli milletvekilleri; daha önce verdiğimiz önergeyle ilgili yaptığım
konuşmada, istinaf mahkemelerinin olumsuzluklarını sıraladıktan sonra, Türk
hukukunun, tanışmadığı, tartışmadığı ve akademisyenler arasında da son derece
de tartışmalı olan yeni sorunlarla karşı karşıya kalacağını ifade etmiştim.
Şimdi onlardan birkaç tanesini sizlerle paylaşacağım.
Kara Avrupa sistemini kabul etmiş olan bizim
hukukumuza göre, hukuk mahkemelerinde delillerin teksifi esastır yani dava
dilekçesini verirken delillerin tamamını vereceksin, vermezsen bir daha delil
bildiremezsin; cevap dilekçesini verirken delillerin tamamını bildireceksin,
bildirmemişsen bir daha delil veremezsin. Bu “delillerin teksifi” dediğimiz
kuraldır. 
Şimdi, istinaf mahkemesine geldiğimizde
karşılaşacağımız sorun: İlk derece mahkemesinde deliller teksif edildi, mahkeme
hükmünü verdi, bu mahkeme -bu karar- istinafa götürüldü. İstinaf mahkemesinde
delillerin teksifi meselesi nasıl halledilecek? İstinaf mahkemesi kararı
bozarsa ilk derece mahkemesi gibi hüküm tesis edecektir, bu takdirde
delillerini isteme hakkı doğacaktır. Eğer böyle yaparsa, bu takdirde ilk derece
mahkemesinde kötü niyetli kişiler delil teksifinde bulunmaz, karşısında bulunan
davacı veya davalıya elindeki kartı, kozu göstermez, istinaf mahkemesinde kötü
niyetle bir sonuca ulaşmaya çalışır. 
Delillerle ilgili olmak üzere bu teksif
meselesi halledilemeyecektir elbette. Bu takdirde karşımıza bir başka sorun
çıkacaktır; o da istinaf mahkemesinde hâkimin delilleri doğrudan doğruya
görmesi, doğrudan doğruya değerlendirmesi, buna göre de vicdani kanaat
oluşturmasıdır. Eğer istinaf mahkemesi onama kararı verecekse ilk derece mahkemesinin
toplamış olduğu delille karar verecektir ve dolayısıyla, delillerle doğrudan
doğruya temas ilkesi ortadan kalkmış olacaktır. Eğer istinaf mahkemesi bu
delillerle davayı, kararı bozacak ise, o takdirde başka bir sorun karşımıza
çıkmaktadır: Nasıl ilk derece mahkemesinin toplamış olduğu delillerle doğrudan
doğruya temas edebilecek? Yani, bilirkişiyi nasıl dinleyecek? Yani, keşfi nasıl
yapacak? Yargı çevresi içerisinde ilk derece mahkemesi gibi nasıl davayı
sonuçlandıracaktır? İşte bu nasılların, niçinlerin cevabı, istinaf
mahkemesinde, bütün dünyada yaşanan, temel olarak yargıyı uzatan durumu ortaya
çıkarmakta ve bu durum da Türkiye’nin henüz hal için tartışmaya dahi
başlayamadığı bir başka sorunu ortaya koymaktadır. 
Mesele bu kadar ciddidir, bu kadar vahimdir
ancak şaşkınlık bu cesamette olmamalıdır. Dolayısıyla, Türkiye’de, nasıl 2004
yılında Ceza Kanunu’nu değiştirirken bir ceza hukuku kültürünü külliyen ortadan
kaldırarak yepyeni bir boyut içerisinde ceza muhakemesi hukukuyla ilgilenen
avukatı, hâkimi, savcıyı baş başa bırakmışsanız, şimdi istinaf mahkemeleriyle
aynı sorunla karşı karşıya gelecektir. Bu, Mao’nun kültür ihtilali kadar hukuk
alanında vahim sonuçlar doğuracaktır; bu, Türk hukukunun henüz akademik
seviyede bile tartışmaya başlamadığı büyük cesamette sorunların başlangıcı
olacaktır. 
Böylece,
önergemizde ifade ettiğimiz Anayasa’ya aykırılıkla ilgili ilkeleri ihlal eden
bu maddenin tasarı metninden çıkarılmasını yüce heyetin takdirine sunuyor,
hepinize saygılar sunuyorum. (MHP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 4. Maddesinin (c) fıkrasına “verilen”den sonra gelmek üzere “iş ve”
ibaresinin eklenmesini arz ve teklif ederiz. 
Ömer Süha Aldan
(Muğla) ve arkadaşları 
BAŞKAN – Komisyon önergeye katılıyor
mu? 
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılamıyoruz Sayın Başkan. 
BAŞKAN – Hükûmet katılıyor mu? 
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Önerge üzerinde söz isteyen
Atilla Kart, Konya Milletvekili. 
Buyurun Sayın Kart. (CHP sıralarından
alkışlar) 
ATİLLA KART (Konya) – Teşekkür ederim
Sayın Başkan. 
Genel Kurulu bir kez daha saygıyla
selamlıyorum. 
Değerli arkadaşlarım, bir evvelki
maddede Adalet Bakanının, Sayın Bakanın iki açıklamasından söz etmiştim,
aslında o iki açıklamanın bu tasarının temel gerekçesini oluşturduğunu ifade
etmiştim. 
Sayın Bakan ne diyor? “İvedi yargılama
usulüne ihtiyacımız var. Bir an evvel özelleştirmeler ve bağlı ihale
uygulamaları konusunda yeni sorunlara yol açmamamız gerekir.” diyor. Yeni
sorunlara yol açmamak için sizin Hükûmet olarak o özelleştirme uygulamalarını
şeffaf bir şekilde yapmanız gerekiyor, kamu yararını göz önüne alarak yapmanız
gerekiyor. Bunu yaptığınız takdirde o sorunları yaşamazsınız ama bunları ihlal
ediyorsunuz. Orada kamu yararını ayaklar altına alarak, muhammen bedelin on
beşte 1’i, yirmide 1’i bedelle bu satışları yaparak aslında o ihtilafların bir
anlamda sorumlusu durumuna geliyorsunuz. Ne oluyor ondan sonra? 2009 yılında,
2010 yılında o yargı kararlarını uygulamanız mümkünken, tamamen arada
oluşturulan hukuk dışı ilişkiler sebebiyle o yargı kararlarını uygulamıyorsunuz
ama belli bir noktadan sonra uygulamak zorunda kalıyorsunuz. Aradan altı yedi
yıl geçiyor, 2013 yılına geliyoruz, 2012 yılına geliyoruz, orada kalkıyorsunuz,
o yargı kararlarını uygulamamak için, Anayasa’nın 138’inci maddesini ayaklar
altına alarak gece yarısı torba kanun uygulamalarıyla yeni düzenlemeler
yapıyorsunuz. Anayasa Mahkemesi 4 Ekim 2013 tarihinde iptal ediyor ama siz
kararlısınız, yeni bir düzenleme yapıyorsunuz. Ne yapıyorsunuz? Özel yetkili
mahkemelerin kaldırılmasına dair düzenlemede yine özel bir af düzenlemesi
getiriyorsunuz, İdari Yargılama Usulü Yasası’nın 27 ve 28’inci maddelerinde,
orada, kamu görevlilerinin yargı kararlarını uygulamaması hâlinde kişisel
sorumluluğunu düzenleyen, tazminat sorumluluğunu düzenleyen o maddede
değişiklik yapıyorsunuz çünkü bu değişiklikleri yapmaya kişisel olarak, siyasi
kadro olarak ihtiyacınız var. Yapmış olduğunuz hukuksuzlukları yeni
hukuksuzluklar yaparak kapatmaya çalışıyorsunuz. Sorun da burada başlıyor
değerli arkadaşlarım. 
Ondan sonra bütün bunları yapmanızın
gerekçesi ne? Size göre tabii, elbette kadroya göre, siyasi iktidara göre
–tırnak içinde söylüyorum- haklı gerçekleriniz var çünkü havuz medyaları
yaratıyorsunuz, o havuz medyalarına kamudan kaynak aktarmanız gerekiyor. O
sebepledir ki bu şekilde yapılan usulsüz, haksız, yolsuzluğa zemin hazırlayan o
özelleştirmeleri ayakta tutmanız gerekiyor. Bu sebeple de hukuk sistemini
tahrip ediyorsunuz, anayasal kurumları işlemez hâle getiriyorsunuz, anayasal
kurumlar işlevini kaybediyor Sayın Bakan. Bu işin özü bu.
Bakıyoruz, benzeri tabloyu Silivri
yargılamalarında yaşıyoruz ya da Balyoz yargılamalarında yaşıyoruz ya da KCK
yargılamalarında yaşıyoruz. Orada da şunu görüyoruz: Aradan beş altı yıl
geçiyor, Cumhuriyet Halk Partisi olarak 2007’den bu yana, 2008’den bu yana
söylediklerimizi 2013 yılında kabul noktasına geliyorsunuz, çıkıyorsunuz, o
süreçte yargılamalarda kumpas kurulduğunu en üst düzeyde ifade ediyorsunuz,
Sayın Başbakan grup konuşmasında grup konuşmasının tamamını buna ayırıyor. O
zaman yapmanız gereken nedir? O yeniden yargılamaya esas olacak somut ve
objektif delilleri yaratmanız gerekir. Yani, idare tarafından, idari birimler
tarafından, kamu görevini kötüye kullanan, suç uydurma suçunu işleyen, sahte
belge düzenleyen, delil üreten o karargâhları öncelikle bir idari soruşturmayla
ortaya çıkarmanız gerekir. Elbette orada sizin siyasi otorite olarak mutlaka
sorumluluğunuz var, onun anayasal boyutunu, siyasi boyutunu bir tarafa
bırakıyorum ama samimiyseniz, dürüstseniz, öncelikle o idari incelemeyi
yaptırmanız gerekir ama bunu da yapmıyorsunuz ve o karambol ortamını, o kaos
ortamını sürdürmeye devam ediyorsunuz. “Bunun çözümünü bulamıyoruz.” derken
Sayın Bakan -sizin ağzınızdan ifade ediyorum- aslında bu süreçte bir taraftan
da aczinizi ifade ediyorsunuz, bir taraftan…
(Mikrofon otomatik cihaz tarafından
kapatıldı)
ATİLLA KART (Devamla) -
…dirayetsizliğinizi ifade ediyorsunuz ve gerçekten Türkiye Cumhuriyeti’nin
anayasal kurumlarını işlemez hâle getirerek çok büyük tahribatlar
yaratıyorsunuz Sayın Bakan.
Teşekkür ediyorum, Genel Kurulu
saygıyla selamlıyorum. (CHP sıralarından alkışlar)
BAŞKAN – Teşekkür ediyorum.
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 4 üncü maddesinin “b” bendinde yer alan “yargı çevresindeki”
ibaresinden önce gelmek üzere “kendi” ibaresinin eklenmesini arz ve teklif
ederiz.
Adil Zozani (Hakkâri) ve arkadaşları
BAŞKAN –
Komisyon önergeye katılıyor mu?
ADALET KOMİSYONU
SÖZCÜSÜ MUSTAFA KEMAL ŞERBETÇİOĞLU (Bursa) – Katılmıyoruz.
BAŞKAN – Hükûmet
katılıyor mu?
ADALET BAKANI
BEKİR BOZDAĞ (Yozgat) – Katılmıyoruz.
BAŞKAN – Önerge
üzerinde söz isteyen İdris Baluken, Bingöl Milletvekili.
Buyurun.
İDRİS BALUKEN
(Bingöl) – Teşekkür ediyorum Sayın Başkan.
Sayın Başkan,
değerli milletvekilleri; tekrar hepinizi saygıyla selamlıyorum.
Bir önceki
önergeyle ilgili konuşmamda bu hasta tutuklularla ilgili konuya değinmiştim ama
yarım kalmıştı. Onunla ilgili tekrar birkaç hususu sizlerle paylaşmak
istiyorum. Bu son aldığım veriler, cezaevlerinde şu anda 235’i ağır olmak üzere
642 kronik hastanın olduğuna dair yeni güncellenmiş bilgiler.
Bakın, bu Mecliste
herhâlde cezaevlerine gidip de bu hasta tutukluların içerisinde bulunduğu
dramı, zulmü görmeyen yoktur. Hatta, bu Meclis bünyesinde kurulan bazı
komisyonlar özel olarak cezaevlerinde, sadece gidip o hasta tutuklularla
görüşmeler yaptılar. Bunlardan bir tanesi de çözüm süreci bünyesinde
oluşturulan bir alt komisyondu. İktidar partisinin milletvekilleri de gittiler
ve iktidar partisinin milletvekilleri gidip o tabloyu gördüklerinde de geri
geldiklerinde “Bu hastaların bir an önce bırakılması gerekir.” diye görüş ifade
ettiler. Yani, kendi milletvekilini dinlemeyen, kendi Meclisinin oluşturduğu
komisyonu dinlemeyen bir anlayışla…
MEHMET METİNER
(Adıyaman) – Kesinlikle bırakılmaları gerekiyor.
İDRİS BALUKEN
(Devamla) – Mehmet Bey burada, siz de… 
Yani, bu konuda
artık hızla böyle prosedürleri falan aşmak gerekiyor. Bu insani bir durumdur,
vicdani bir durumdur. Ben, bir hekimim. Bir hekim olarak, bir insanın beton
çukur içerisinde tedavi hakkının gasbedilmesi demek, arkadaşlar, açıkçası,
yaşam hakkının gasbedilmesi demektir, idamla aynı anlama gelir. Bununla ilgili
bugüne kadar sayısız prosedürler önümüze getiriliyor. Yapılması gereken
düzenlemeler belli, basittir. Burada getirilen düzenlemede savcıya ya da
kolluğa verilen “Toplum için tehlikeli midir, değil midir?” gerekçesine somut
ve ağır gerekçeler eklenmiş. Böyle bir şey olabilir mi yani? Yirmi yıldır
cezaevinde olan bir insanın toplumla ilgili güvenliğine, düşünün ki, alakasız
bir emniyet birimi karar verecek, onun görüşü doğrultusunda bir savcı karar verecek.
Bu ayıbı ortadan kaldırmak gerekiyor arkadaşlar. Bu vicdani bir durumdur,
tekrar belirtiyorum.
Bakın, ortada
bir de şöyle bir durum var: Yani, tam teşekküllü devlet hastanelerinden,
üniversite hastanelerinden alınmış “Cezaevlerinde kalamaz, hayatını idame
ettiremez.” raporları var. Bu tam teşekküllü hastanelerden alınmış raporlar
Adli Tıp Kurumuna gönderiliyor, Adli Tıp Kurumundan da aksi yönde raporlar
yazılıyor. Şimdi, bir kere, bu, bilime aykırı bir şey arkadaşlar yani tam
teşekküllü bir üniversite hastanesi ya da eğitim veren bir eğitim araştırma
hastanesinin bilgisi, tıbbi donanımı, teknik teçhizatı Adli Tıpla
kıyaslanmayacak düzeydedir; bunu meslekî olarak söylüyoruz. Hakikaten, tıptaki
o sevk silsilesi içerisinde baktığınız zaman da komik duruma düşüyorsunuz. Bu
mevcut durumu ortadan kaldırmak gerekiyor. Kendi hastanelerinize mi
güvenmiyorsunuz? Bu hastanelerin tamamı Türkiye Cumhuriyeti’ne bağlı, bu
ülkenin vatandaşlarına hizmet veren, Sağlık Bakanlığına bağlı ya da
üniversitelere bağlı hastaneler. Eğer bu hastanelerin raporlarına
güvenmiyorsanız, o zaman, kendi vatandaşınızı da bu hastanelere şifa bulmak
amacıyla, iyileşmek amacıyla göndermeyin. Dolayısıyla, Adli Tıpla ilgili bu
durumu ortadan kaldırmak gerekiyor, üniversite ve eğitim araştırma hastanelerinin
raporlarına güvenerek bu süreçleri işletmek gerekiyor. Hatta, kuşkunuz varsa,
bir üniversite hastanesinin ya da eğitim araştırma hastanesinin raporunu bir
hakem hastaneye götürme hakkını hem tutukluya tanırsınız hem de bakanlık mıdır,
savcı mıdır, işte, buna engel çıkaran kimse ona tanırsınız; mesele bu kadar
basittir. 
İçeride bulunan hastaların tedavi
süreciyle ilgili, yaşam haklarının iadesiyle ilgili, hiç olmazsa, gelin, bu
yargı paketinde, hep beraber bir düzenleme yapalım. 140, 230, 640 hasta insanın
tahliyesiyle de bu ülke bölünmez yani. Bu paranoyadan kurtulmak gerekiyor.
“Toplum güvenliği” gibi bir kriteri, bir ayıp olarak da, bu yasalardan çıkarmak
gerekiyor diyorum, Genel Kurulu saygıyla selamlıyorum. 
BAŞKAN – Teşekkür ediyorum. 
Önergeyi oylarınıza sunacağım, karar
yeter sayısı arayacağım.
Kabul edenler… Kabul etmeyenler… Karar
yeter sayısı vardır, önerge kabul edilmemiştir. 
Maddeyi oylarınıza sunuyorum: Kabul
edenler… Kabul etmeyenler… Kabul edilmiştir. 
5’inci madde üzerinde üç adet önerge
vardır, okutuyorum: 
Türkiye Büyük
Millet Meclisi Başkanlığı’na
Görüşülmekte olan 592 sıra sayılı kanun
tasarısının 5 inci maddesinin 2 nci fıkrasının “b” bendinde yer alan “,”
işareti yerine “ve” ibaresinin eklenmesini arz ve teklif ederiz. 
Pervin Buldan İdris
Baluken Adil Zozani
 Iğdır Bingöl 
Hakkâri
Selma Irmak Faysal
Sarıyıldız Erol Dora
 Şırnak Şırnak 
Mardin
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 5. Maddesinin (c) fıkrasının madde metninden çıkarılmasını arz ve
teklif ederiz. 

Turgut Dibek Ali
Rıza Öztürk Ömer Süha Aldan
Kırklareli Mersin 
Muğla
Dilek Akagün Yılmaz İsa
Gök Haydar Akar
 Uşak Mersin 
Kocaeli
 Ali
Serindağ
 Gaziantep
BAŞKAN – Sayın milletvekilleri, şimdi
okutacağım önerge Anayasa’ya aykırılık önergesidir. 
Türkiye Büyük
Millet Meclisi Başkanlığına
Görüşülmekte olan 592 Sıra Sayılı Kanun
Tasarısının 5. Maddesinin Anayasa’ya aykırı olması sebebiyle Tasarı metninden
çıkarılmasını arz ve teklif ederiz. 
Faruk Bal Yusuf
Halaçoğlu  Sümer Oral
Konya Kayseri 
Manisa
Ali Uzunırmak Murat
Başesgioğlu  Reşat Doğru 
Aydın  İstanbul 
Tokat
BAŞKAN – Komisyon önergeye katılıyor
mu? 
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Sayın Başkan. 
BAŞKAN – Hükûmet katılıyor mu? 
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Önerge üzerinde söz isteyen
Faruk Bal, Konya Milletvekili. 
Buyurun Sayın Bal. 
FARUK BAL (Konya) – Sayın Başkan,
değerli milletvekilleri; Komisyonu temsil eden Sayın Milletvekili ile Sayın
Bakan başkasıyla sohbet ederken sorduğunuz soruya, bizim önergemize
“Katılmıyoruz.” diye cevap verdiler çünkü dinlemediler, ben de başka bir
mevzudan bahsedeceğim şimdi. Madem onlar dinlemiyor, ben de başka bir mevzudan
bahsedeceğim. 
Olay 17, 25 Aralıktan sonra ortaya
çıktı. 17, 25 Aralık yolsuzluk operasyonundan sonra, Hükûmetin insicamı
bozuldu, Meclisin insicamı da bozuldu. O tarihten bu yana Sayın Başbakanın
uğraştığı iş, sadece “paralel”, sadece “Gezi olayları” ve sadece nefret, kin ve
inanç ve etnik bazda ayrışmayı körükleyen söylemler. Sayın Başbakan meydan
meydan dolaşıyor, meydan meydan kin ve nefret söylemlerini ifade ediyor ve
Türkiye'nin önünde bulunan ekonomik, sosyal ve siyasal sorunlara çözüm
arayabilecek önemli hiçbir konuda Meclise bir tasarı göndermiyor veya AKP
Grubundan böyle bir tasarı gelmiyor.
Çiftçilerin hâlipürmelali Allah’a
emanet. Taşeron işçilerinin dramına çare yok. Atanamayan öğretmenler bir başka
atama dönemini bekliyorlar, eğitim vekil öğretmenlere emanet. İşsizliğe çare
yok. 4x4x4… “Artı” mı diyorlardı, biz çarpıya dönüştürdük onu, her ailede
yaşanmış olan sorunlarıyla. Geleceğimizi emanet edeceğimiz çocukların
eğitimiyle ilgili drama çare yok. Uzman erler, erbaşların hâlipürmelali ortada,
ordunun bütün yükünü çekiyorlar ancak köle muamelesi görüyorlar. Astsubayların
benzer dertleri ortada, polislerin kadro meselesi ortada ama bunlara çare
araması gereken Hükûmetin iki tane derdi var: Bir tanesi “Yolsuzluk
soruşturmalarından nasıl kurtuluruz?” Yolunu buluyorlar, helal olsun!
Yönetmelikle Türkiye Cumhuriyeti devletinin parlamenter demokratik sistemindeki
kuvvetler ayrılığı ilkesini bozabiliyor, değiştirebiliyorlar. Yani, yürütme
gücünün altına adli görev yapan zabıtayı oturtturup, savcıları “Alo” hatlarına
bağlayıp mahkeme kararlarının uygulanmasını, uygulanmamasını emniyet
müdürlerine emir ve talimat olarak verebiliyor ve ortaya çıkan sorunda da bir
istiklal mücadelesinden bahsedebiliyorlar. Türkiye'nin hâli bu ve 17, 25
Aralıktan bu yana yaşadığımız olaylar da bundan ibarettir.
Değerli arkadaşlarım, bu Meclis gazi
Meclistir. Bu Meclisin vereceği her karar milletin namusuyla ilgilidir. Biz 17,
25 Aralık tarihlerinde ortaya çıkan büyük yolsuzluk operasyonundaki delilleri
yok etmek için bu Meclisten kanun çıkarmaya mahkûm edilemeyiz. O delilleri
değersizleştirmek için kanun çıkarmaya gazi Meclis mahkûm edilemez ancak
çıkardı, AKP Grubunun çoğunluğuyla çıkardı bunu. Şimdi, yüksek yargı
organlarını buna göre dizayn etmek gerekiyor; AKP’nin yolsuzluk
operasyonlarında kapıya sıkışmış kuyruğunu kurtarabilmek için. İşte, bu amaçla
istinaf mahkemeleri getiriliyor hem idari yargıya hem de adli yargıya. Bu
amaçla HSYK tekrar dizayn edilmeye çalışılıyor. Bu amaçla yargı, 2010 tarihinde
“Kanı kanla yıkamayın.” diye ısrarla, inatla eleştirdiğimiz hâlden daha vahim
bir noktaya götürülüyor.
ALİ RIZA ÖZTÜRK (Mersin) – Aynen öyle.
FARUK BAL (Devamla) – Yargıda, sadece
şoför koltuğundaki sürücü değiştirilmek isteniyor. Oraya peygamber postunda
oturan, kul hakkını kuyumcu terazisiyle tartacak bağımsız, tarafsız bir yargıç
oturtmak için bunlar getirilmiyor. Oraya, “Facebook”unda “Twitter”ında “Uzun
adam, çok yaşa.” diyen AKP’lileşmiş hâkimler oturtulmak için yapılıyor. İşte,
Soma’yı soruşturacak olan 25 savcıdan birisinin AKP il başkanı adayı olduğu
ortaya çıktı. Yargı bu hâle düştü. Buradan nasıl adalet bekleyeceğiz, nasıl
hakkaniyet bekleyeceğiz, buradan nasıl hukuk bekleyeceğiz? (MHP sıralarından
alkışlar)
BAŞKAN – Teşekkür ediyorum.
RECEP ÖZEL (Isparta) - İl başkanı adayı
nasıl oluyor ya? AK PARTİ il başkanı adayı nasıl oluyor?
İDRİS ŞAHİN (Çankırı) – Bir savcı nasıl
AK PARTİ adayı oluyor ya?
FARUK BAL (Konya) – Gazetelere bak,
bulursun!
BAŞKAN - Önergeyi oylarınıza sunuyorum:
Kabul edenler… Kabul etmeyenler… Önerge kabul edilmemiştir.
Diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte olan 592 Sıra sayılı Kanun
Tasarısının 5. maddesinin (c) fıkrasının madde metninden çıkarılmasını arz ve
teklif ederiz.
Ali Serindağ (Gaziantep) ve arkadaşları
BAŞKAN – Komisyon önergeye katılıyor
mu? 
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım. 
BAŞKAN – Hükûmet katılıyor mu? 
ADALET BAKANI BEKİR BOZDAĞ (Yozgat) –
Katılmıyoruz. 
BAŞKAN – Önerge üzerinde söz isteyen
Ali Serindağ, Gaziantep Milletvekili. 
Buyurun Sayın Serindağ. (CHP
sıralarından alkışlar) 
ALİ SERİNDAĞ (Gaziantep) – Teşekkür
ederim Sayın Başkan. 
Sayın Başkan, sayın milletvekilleri;
hepinizi saygıyla selamlıyorum.
Bu kaçıncı yargı paketi bilmiyorum,
sayısını ben unuttum, zannediyorum sayın milletvekilleri de hatırlamıyor. 
Şimdi, siz, her yargı paketiyle
Danıştayın, Yargıtayın yapısını değiştirirseniz yüksek yargıda istikrarı
bozarsınız, içtihat birliğini bozarsınız, içtihat birliğinin oluşmasını
engellersiniz, yüksek yargının kurumsallaşmasını engellersiniz, bu şekilde de
yargıyı işlemez hâle getirirsiniz.
Sayın milletvekilleri, yargı çok
önemli, yargı bir toplum hayatında gerçekten çok önemli. Demin Sayın Bakana bir
soru sordum, dedim ki: “Sayın Danıştay Başkanı, ne amaçla, seçildikten hemen
sonra Sayın Başbakanı ziyaret etti?” Sayın Bakan cevaplandırırken onu es geçti,
efendim, yakın zamanda Danıştayın sorunlarıyla ilgili bir görüşmeden bahsetti.
Sayın Bakan da çok iyi biliyor ki ben o görüşmeyi kastetmedim, temmuz ayı
içerisinde yapılan görüşmeyi kastettim. 
Bakın, Danıştay Başkanı zannediyorum 18
Temmuzda seçildi -yanılmıyorsam- ziyaret tarihi de 30 veya 31 Temmuz ve ondan
sonra da Sayın Başbakan iadeiziyarette bulundu. İadeiziyarette niçin bulunulur?
O, daha önce, kendisine şu veya bu şekilde bir ziyaret yapmıştır iş ziyareti
dışında, iadeiziyaret olur. 
Bakın, yasama, yürütme, yargı. Yani,
yargı yürütmenin bir alt erki değildir ama en çok da buna yargı mensuplarının
dikkat etmesi lazım. Burada, aramızda zannediyorum yargı mensupları da var, en
çok onların dikkat etmesi lazım, siz dikkat etmezseniz siyasetçiler sizi
kullanır.
Şimdi, niye bunu söylüyorum? Bakın, ta
1839 Tanzimat Fermanı’nda, idarenin işlemlerinin hukuka uygunluğunun
denetlenmesi gerekir düşüncesi ortaya çıkmıştır. Şûra-yı Devlet 1868 yılında
kurulmuştur, Danıştay Şûra-yı Devletin cumhuriyete aktarılan yüzüdür, çok
önemlidir, Danıştay başkanları da o nedenle çok önemli görev ifa ediyorlar. 
Sayın Zerrin Güngör istediği kişiyle
görüşebilir, Başbakanla da görüşebilir, bir şey demiyoruz. Bizim üzerinde
durduğumuz, “Danıştay Başkanlığı” sıfatıdır. O nedenle, herkes işgal ettiği,
bulunduğu görevin gereklerini yerine getirmek zorundadır. Bunun en son örneğini
Danıştayın kuruluş yılındaki törende de izledik, basında da yer aldı. Ne yaptı?
Sayın Başbakan o hepimizin bildiği olaydan sonra kalkıp gitmeye başladığı
vakit… Sayın Danıştay Başkanı cübbesinin iki yakasını bir araya getirmek
suretiyle -ne yapsın, ilik ve düğme de yok- bu şekilde Sayın Başbakanın
karşısında duramaz. Bakın, aranızda hukukçular var, bu cübbe niye iliksiz,
neden düğmesiz? Bu, bağımsızlığın sembolüdür. Kimsenin karşısında eğilmemesi
gerektiğini ifade eden bir semboldür bu. En çok da onların buna dikkat etmesi
lazım. 
Sayın Bakan, o nedenle ben bu soruyu
sordum. Yoksa elbette Danıştay Başkanı Sayın Başbakanla da görüşebilir,
başkalarıyla da görüşebilir, onda bir sakınca yok ama ziyaretin sebebi çok
önemli. 
Bakınız, Sayın Danıştay Başkanı
seçilirken -bir ay sonra seçildi biliyorsunuz- önce aday çıkmadı. Bakın,
Danıştay Başkanlığına tarihte ilk defa aday çıkmadı. Daha sonra turlar devam
etti, 14’üncü turda seçildi ve basında yer aldı. Basındaki haberleri okuyun:
“Gruplar anlaştı, o nedenle seçildi.” denildi. Bu, tek örnek değil. 13. Dairede
Başkanlık boşaldı -Danıştayı bilen arkadaşlarımız vardır- 13. Dairede Başkanlık
boşaldığı vakit, bir üyenin kıdemi tutuyordu, aday oldu; günlerce seçilemedi ve
blok hâlde boş oy kullanıldı. Niye biliyor musunuz? Bir üyenin başkan olabilmek
için kıdemi yetmiyordu, kıdeminin yetmesi beklendi ve beklendikten sonra
seçildi. Yani, şimdi siz ne yapıyorsunuz? Danıştayı o duruma getirdiniz, şimdi
de başka bir duruma getirmek istiyorsunuz. 
Benden önce Sayın Bal da değindi; sizin
bu yaptığınız yargıyı düzeltmek değil, tam tersine kendinize benzetmektir. Bu
size de fayda getirmez, Türkiye’ye de fayda getirmez.
Saygılar sunuyorum. (CHP sıralarından
alkışlar)
BAŞKAN – Teşekkür ediyorum. 
Önergeyi oylarınıza sunuyorum: Kabul
edenler… Kabul etmeyenler… Önerge kabul edilmemiştir. 
Diğer önergeyi okutuyorum: 
Türkiye Büyük
Millet Meclisi Başkanlığına
Görüşülmekte olan 592 sıra sayılı kanun
tasarısının 5 inci maddesinin 2 nci fıkrasının “b” bendinde yer alan “,”
işareti yerine “ve” ibaresinin eklenmesini arz ve teklif ederiz. 
Pervin Buldan
(Iğdır) ve arkadaşları
BAŞKAN – Komisyon önergeye katılıyor
mu?
ADALET KOMİSYONU SÖZCÜSÜ MUSTAFA KEMAL
ŞERBETÇİOĞLU (Bursa) – Katılmıyoruz Başkanım.
BAŞKAN – Hükûmet katılıyor mu?
ADALET BAKANI BEKİR BOZDAĞ (Yozgat) –
Katılmıyoruz.
BAŞKAN – Gerekçeyi okutuyorum: 
Gerekçe:
Yapılan değişiklikle mevcut anlatım
bozukluğunun giderilmesi amaçlanmıştır.
BAŞKAN – Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Maddeyi oylarınıza sunuyorum: Kabul
edenler…Kabul etmeyenler… Madde kabul edilmiştir.
Birleşime beş dakika ara veriyorum. 
Kapanma Saati:
23.41
ON BİRİNCİ
OTURUM
Açılma Saati:
23.44
BAŞKAN: Başkan
Vekili Sadık YAKUT
KÂTİP ÜYELER:
Muharrem IŞIK (Erzincan), Bayram ÖZÇELİK (Burdur) 
-----0-----
BAŞKAN – Sayın milletvekilleri, Türkiye
Büyük Millet Meclisinin 97’nci Birleşiminin On Birinci Oturumunu açıyorum.
592 sıra sayılı Kanun Tasarısı’nın
görüşmelerine devam edeceğiz.
Komisyon? Yok. 
Ertelenmiştir.
Kanun tasarı ve teklifleri ile
komisyonlardan gelen diğer işleri sırasıyla görüşmek için, 5 Haziran 2014
Perşembe günü, alınan karar gereğince saat 14.00’te toplanmak üzere, birleşimi
kapatıyorum. 
Kapanma Saati:
23.45




(x) Bu bölümde Hatip tarafından Türkçe
olmayan bir dilde kelimeler ifade edildi.


(x) Bu
bölümde Hatip tarafından Türkçe olmayan bir dilde kelimeler ifade edildi.


(x) Bu bölümde Hatip tarafından Türkçe
olmayan bir dilde kelimeler ifade edildi.


(x) 592 S. Sayılı Basmayazı tutanağa
eklidir.




