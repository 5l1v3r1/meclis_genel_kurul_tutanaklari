



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

83’üncü Birleşim
27 Mayıs 2019 Pazartesi

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMALAR
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Afyonkarahisar Milletvekili Mehmet Taytak’ın,
Tunceli Belediye Başkanı Fatih Mehmet Maçoğlu’nun belediye tabelasında yer alan
“Tunceli” isminin “Dersim” olarak değiştirilmesi kararına ilişkin gündem dışı
konuşması
2.- Yalova Milletvekili Özcan Özel’in, Yalova ilinin
sorunlarına ilişkin gündem dışı konuşması
3.- Uşak Milletvekili İsmail Güneş’in, Uşak ilinin
tarihî ve turistik değerlerine ilişkin gündem dışı konuşması 

V.- AÇIKLAMALAR
1.- Manisa Milletvekili Özgür Özel’in, Afyonkarahisar
Milletvekili Mehmet Taytak’ın yaptığı gündem dışı konuşmasındaki bazı
ifadelerine ilişkin açıklaması
2.- Sakarya Milletvekili Muhammed Levent Bülbül’ün,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
3.- Manisa Milletvekili Özgür Özel’in, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
4.- Sakarya Milletvekili Muhammed Levent Bülbül’ün,
Manisa Milletvekili Özgür Özel’in yaptığı açıklamasındaki bazı ifadelerine
ilişkin tekraren açıklaması
5.- Manisa Milletvekili Özgür Özel’in, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin tekraren açıklaması
6.- Sakarya Milletvekili Muhammed Levent Bülbül’ün,
Cumhuriyet Halk Partisinin Türkiye’deki terör odaklarına ve terörü destekleyen
yapılara karşı net tavır göstermediği takdirde Atatürk’ün partisi olma
iddiasını sürdüremeyeceğine ilişkin açıklaması
7.- Mersin Milletvekili Olcay Kılavuz’un, Fırat Kalkanı
Harekâtı’nda şehadet şerbetini içen Piyade Uzman Onbaşı Yaşar Yıldırım’a
Allah’tan rahmet dilediğine, atama bekleyen engelli öğretmenlerin mağduriyetinin
giderilmesi gerektiğine ilişkin açıklaması
8.- Antalya Milletvekili Atay Uslu’nun, 27 Mayıs
darbesinin 59’uncu yıl dönümüne ilişkin açıklaması
9.- Kayseri Milletvekili İsmail Emrah Karayel’in, 27
Mayıs darbesinin 59’uncu yıl dönümüne ve 25 Mayıs Necip Fazıl Kısakürek’e
vefatının 36’ncı seneidevriyesinde Allah’tan rahmet dilediğine ilişkin
açıklaması
10.- Hatay Milletvekili Serkan Topal’ın, emeklilere
ödenen bayram ikramiyelerinin günün şartlarına göre yeniden düzenlenmesi gerektiğine
ilişkin açıklaması
11.- Osmaniye Milletvekili Mücahit Durmuşoğlu’nun, 27
Mayıs darbesinin 59’uncu yıl dönümüne ilişkin açıklaması
12.- Uşak Milletvekili Özkan Yalım’ın, ülkemizde
yoklama kaçağı veya bakaya durumunda bulunanların mağduriyetinin giderilebilmesi
için Millî Savunma Bakanından Askeralma Kanunu Teklifi’nde gerekli
değişikliklerin yapılmasını talep ettiğine ilişkin açıklaması
13.- Mersin Milletvekili Baki Şimşek’in, şehit olan
hemşehrisi Piyade Uzman Onbaşı Yaşar Yıldırım’a ve polis memuru Merve Ünal’a
Allah’tan rahmet dilediğine, devletin şehit yakınlarına sahip çıkması
gerektiğine ilişkin açıklaması
14.- Gaziantep Milletvekili Derya Bakbak’ın, 25 Mayıs
Necip Fazıl Kısakürek’in vefatının 36’ncı yıl dönümüne ilişkin açıklaması
15.- Samsun Milletvekili Orhan Kırcalı’nın, 28 Mayıs
Millî Mücadele Dönemi’nin ilk ulusal belgesi olan Havza Genelgesi’nin yayımlanmasının
100’üncü yıl dönümüne ilişkin açıklaması
16.- Ankara Milletvekili Arife Polat Düzgün’ün, Bilkent
Şehir Hastanesine taşınma süreci tamamlanan Ankara Numune Eğitim ve Araştırma
Hastanesinin tarihî binasının sağlık müzesi olarak değerlendirilmesini arzu
ettiğine ilişkin açıklaması
17.- Kahramanmaraş Milletvekili Habibe Öçal’ın, 27
Mayıs darbesinin 59’uncu yıl dönümüne ilişkin açıklaması
18.- Adana Milletvekili Müzeyyen Şevkin’in,
Hatayspor-Adana Demirspor maçında çıkan olaylara, sağlık personeli alımına
KPSS’ye ek olarak mülakat uygulaması getirilmesinin kabul edilemez olduğuna
ilişkin açıklaması
19.- Ankara Milletvekili Nihat Yeşil’in, Ankara Numune
Eğitim ve Araştırma Hastanesinin Bilkent Şehir Hastanesine taşınması nedeniyle
vatandaşların yaşayacağı mağduriyete ilişkin açıklaması
20.- Çorum Milletvekili Erol Kavuncu’nun, 27 Mayıs
darbesinin 59’uncu yıl dönümüne ilişkin açıklaması
21.- Ordu Milletvekili Mustafa Adıgüzel’in, sağlık
personeli alımına KPSS’ye ek olarak mülakat uygulaması getirilmesinin torpilin
ve kayırmacılığın önünü açacağına ilişkin açıklaması
22.- Kocaeli Milletvekili Lütfü Türkkan’ın, 27 Mayıs
darbesinin 59’uncu yıl dönümü vesilesiyle merhum Başbakan Adnan Menderes’e ve
bakanları Hasan Polatkan ile Fatin Rüştü Zorlu’ya, ölümünün 39’uncu yıl
dönümünde dönemin Gümrük ve Tekel Bakanı Gün Sazak’a, Yeşilçam’ın usta oyuncusu
Eşref Kolçak’a Allah’tan rahmet dilediğine, Gazeteci Sabahattin Önkibar’a
yapılan saldırıyı şiddetle kınadığına, Hükûmetin kamuda lüks harcamalara ve
israfa devam ettiğine ilişkin açıklaması
23.- Sakarya Milletvekili Muhammed Levent Bülbül’ün,
Fırat Kalkanı Harekâtı’nda yaralanarak şehit olan Piyade Uzman Onbaşı Yaşar
Yıldırım’a, İstanbul ili Kadıköy ilçesinde meydana gelen yangında ölenlere, 27
Mayıs Ülkücü Şehitleri Anma Günü vesilesiyle başta Başbuğ Alparslan Türkeş olmak
üzere dönemin Gümrük ve Tekel Bakanı Gün Sazak’a ve vatan için şehadete yürüyen
Ruhi Kılıçkıran’dan Fırat Yılmaz Çakıroğlu’na kadar tüm şehitlere Allah’tan
rahmet dilediklerine, MHP’nin Cumhur İttifakı’yla birlikte 31 Mart yerel
seçimlerinden büyük başarıyla çıktığına ilişkin açıklaması
24.- İstanbul Milletvekili Hakkı Saruhan Oluç’un,
demokratik siyasetten yana olanların her zaman askerî ve sivil darbelerin karşısında
yer almaya devam edeceğine, 27 Mayıs sonrasının en önemli simgelerinden olan
Yassıada’nın beton yığınına dönüştürüldüğüne, gazetecilere yönelik saldırıların
engellenmesi gerektiğine ve Dersimli Seyit Rıza’nın idam sehpasındaki son
sözlerine ilişkin açıklaması
25.- Manisa Milletvekili Özgür Özel’in, Fırat Kalkanı
Harekâtı’nda yaralanarak şehit olan Piyade Uzman Onbaşı Yaşar Yıldırım’a
Allah’tan rahmet dilediğine, Konya ili Doğanhisar Belediye Başkanı İhsan
Öztoklu’nun bıçaklı saldırıya uğrayarak hayatını kaybettiğine, siyasilere karşı
girişilen şiddeti, cinayetleri kınadıklarına ve önlenebilmesi için
Parlamentonun inisiyatif alması gerektiğine, 27 Mayıs dönemin Gümrük ve Tekel
Bakanı Gün Sazak’ı ölümünün 39’uncu yıl dönümünde rahmetle andıklarına, 27
Mayıs darbesinin 59’uncu yıl dönümüne, YSK’nin aldığı kararla 6 Mayıs 2019
tarihinin darbeler tarihine yerel seçim darbesi olarak geçtiğine ve 31 Mart
yerel seçimlerinde MHP’nin aldığı oy oranına ilişkin açıklaması
26.- Denizli Milletvekili Cahit Özkan’ın, 27 Mayıs
darbesinin 59’uncu yıl dönümüne, 15 Temmuz iradesinin milletin birlik ve beraberliğinin
teminatı olduğuna, vesayetçi yargı ve bürokrasi ile demokratik yargı ve
bürokrasinin ne anlama geldiğine, 27 Mayıs dönemin Gümrük ve Tekel Bakanı Gün
Sazak’a ölümünün 39’uncu yıl dönümünde, sanatçı Eşref Kolçak’a ve Fırat Kalkanı
Harekâtı’nda yaralanarak şehit olan Piyade Uzman Onbaşı Yaşar Yıldırım’a
Allah’tan rahmet dilediğine, Gazeteci Sabahattin Önkibar’a yapılan saldırıyı
kınadığına ilişkin açıklaması
27.- Sakarya Milletvekili Muhammed Levent Bülbül’ün, 31
Martta Milliyetçi Hareket Partisinin il genel meclisi seçimlerinde aldığı oy
oranına ilişkin açıklaması
28.- Manisa Milletvekili Özgür Özel’in, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
29.- Van Milletvekili İrfan Kartal’ın, 27 Mayıs
darbesinin 59’uncu yıl dönümü vesilesiyle 27 Mayıs mağduru olarak yaşananlara
ilişkin açıklaması
30.- Gaziantep Milletvekili İmam Hüseyin Filiz’in, 27
Mayıs dönemin Gümrük ve Tekel Bakanı Gün Sazak’ı ölümünün 39’uncu yıl dönümünde
rahmetle andığına, Spor Toto 1. Lig play-off final maçında Gazişehir Gaziantep
takımına başarılar dilediğine ilişkin açıklaması
31.- Denizli Milletvekili Cahit Özkan’ın, Hatay
Milletvekili Serkan Topal’ın İYİ PARTİ grup önerisi üzerinde CHP Grubu adına
yaptığı konuşmasındaki bazı ifadelerine ilişkin açıklaması
32.- Manisa Milletvekili Özgür Özel’in, Denizli
Milletvekili Cahit Özkan’ın yaptığı açıklamasındaki bazı ifadelerine ilişkin
açıklaması

VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Azerbaycan Cumhuriyeti Millî Meclisi Başkan Yardımcısı Bahar Muradova’nın vaki
davetine icabetle 12 Haziran 2019 tarihinde Azerbaycan’ın başkenti Bakü’de
gerçekleştirilecek olan Bakü Bölgesel İşbirliği ve Güvenlik Konferansına
katılması hususu Genel Kurulun 16 Mayıs 2019 tarihli ve 79’uncu Birleşiminde
kabul edilen TBMM Başkan Vekili Süreyya Sadi Bilgiç Başkanlığında bir heyeti
oluşturmak üzere siyasi parti gruplarının bildirmiş olduğu isimlere ilişkin
tezkeresi (3/762)
2.- Türkiye Büyük Millet Meclisi Başkanlığının, 4-5
Haziran 2019 tarihlerinde Polonya’nın başkenti Varşova’da düzenlenecek olan
Orta ve Doğu Avrupa Ülkeleri Parlamento Başkanları 4’üncü Toplantısına
katılması hususu Genel Kurulun 15 Mayıs 2019 tarihli ve 78’inci Birleşiminde kabul
edilen TBMM Başkan Vekili Levent Gök Başkanlığında bir heyeti oluşturmak üzere
siyasi parti gruplarının bildirmiş olduğu isimlere ilişkin tezkeresi (3/763)

VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 14/5/2019 tarihinde Adana
Milletvekili İsmail Koncuk ve 19 milletvekili tarafından, 2012 KPSS sınavına
ilişkin eski ÖSYM Başkanının ifadesinde bahsettiği bazı hususların
araştırılması amacıyla verilmiş olan (10/1204) esas numaralı Meclis Araştırması
Önergesinin ön görüşmelerinin, Genel Kurulun 27 Mayıs 2019 Pazartesi günkü
birleşiminde yapılmasına ilişkin önerisi





VIII.- YAZILI SORULAR VE CEVAPLARI
1.-  Mersin Milletvekili Alpay Antmen’in, Türk Hava
Yollarının 2010-2019 yılları arasındaki sponsorluk işlemlerine ilişkin Cumhurbaşkanı
Yardımcısı Fuat Oktay’a sorusu ve Ulaştırma ve Altyapı Bakanı Mehmet Cahit
Turhan’ın cevabı (7/10248)
2.-  İstanbul Milletvekili Mustafa Sezgin
Tanrıkulu’nun, 2017-2019 yılları arasında Bakanlığa bağlı kurum ve kuruluşların
dekorasyon, tadilat, restorasyon ve iyileştirme işleri için yapılan ödemelere
ilişkin sorusu ve Enerji ve Tabii Kaynaklar Bakanı Fatih Dönmez’in cevabı
(7/10317)
3.-  İstanbul Milletvekili Mustafa Sezgin
Tanrıkulu’nun, 2017-2019 yılları arasında Bakanlığa bağlı kurum ve kuruluşlarda
yapılan temsil ve ağırlama harcamalarına ilişkin sorusu ve Enerji ve Tabii
Kaynaklar Bakanı Fatih Dönmez’in cevabı (7/10318)
4.-  İstanbul Milletvekili Mustafa Sezgin
Tanrıkulu’nun, 2017-2019 yılları arasında Bakanlığa bağlı kurum ve kuruluşların
dekorasyon, tadilat, restorasyon ve iyileştirme işleri için yapılan ödemelere
ilişkin sorusu ve Ulaştırma ve Altyapı Bakanı Mehmet Cahit Turhan’ın cevabı
(7/10422)
5.-  Denizli Milletvekili Gülizar Biçer Karaca’nın,
orman vasfını yitirdiği gerekçesiyle imara açılan orman alanlarına ilişkin
sorusu ve Çevre ve Şehircilik Bakanı Murat Kurum’un cevabı (7/10460)
6.-  İzmir Milletvekili Murat Bakan’ın, İzmir’in
Karaburun ilçesinde tarım alanlarının korunmasına yönelik çalışmalara ilişkin
sorusu ve Çevre ve Şehircilik Bakanı Murat Kurum’un cevabı (7/10468)
7.-  İstanbul Milletvekili Mahmut Tanal’ın, hizmetli
kadrosundaki personele verilen iş kıyafetlerine ilişkin sorusu ve Türkiye Büyük
Millet Meclisi Başkanvekili Süreyya Sadi Bilgiç’in cevabı (7/11820)
8.-  Konya Milletvekili Fahrettin Yokuş’un, Stratejik
Plan çalışmalarına ilişkin sorusu ve Türkiye Büyük Millet Meclisi Başkanvekili
Süreyya Sadi Bilgiç’in cevabı (7/11821)
27 Mayıs 2019 Pazartesi
BİRİNCİ OTURUM
Açılma Saati: 14.00
BAŞKAN: Başkan Vekili Celal ADAN
KÂTİP ÜYELER: Bayram ÖZÇELİK (Burdur), Şeyhmus DİNÇEL (Mardin) 
----- 0 -----
BAŞKAN
– Türkiye Büyük Millet Meclisinin 83’üncü Birleşimini açıyorum.
Toplantı
yeter sayısı vardır, görüşmelere başlıyoruz.
Gündeme
geçmeden önce üç sayın milletvekiline gündem dışı söz vereceğim. 
Gündem
dışı ilk söz, Tunceli Belediyesinin tabelasına “Dersim Belediyesi” ibaresinin
yazılması kararı hakkında söz isteyen Afyonkarahisar Milletvekili Mehmet
Taytak’a aittir. 
Buyurun
Sayın Taytak. (MHP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Afyonkarahisar Milletvekili Mehmet Taytak'ın,
Tunceli Belediye Başkanı Fatih Mehmet Maçoğlu’nun belediye tabelasında yer alan
“Tunceli” isminin “Dersim” olarak değiştirilmesi kararına ilişkin gündem dışı
konuşması
MEHMET
TAYTAK (Afyonkarahisar) – Teşekkür ediyorum Sayın Başkan.
Tunceli’nin
TKP’li Belediye Başkanı Fatih Mehmet Maçoğlu’nun Tunceli Belediyesinin adını
“Dersim” olarak değiştirme kararı üzerine söz almış bulunmaktayım. Yüce
heyetinizi saygıyla selamlıyorum. 
Popülizme
yenik düşerek bazı çevrelere şirin gözükmek için geçmişi karıştırmaya
çalışanların sonu, geçmişte dedelerinin başına gelenlerden çok farklı
olmayacaktır. Kendi hayal âleminde Türk devletine başkaldırdığını düşünenlere er
ya da geç devletin tunç eli tanıtılacaktır. O dönemde cumhuriyetin demokratik,
aydınlık ve millî bakış açısına kör taklidi yaparak, kendi feodal yapılarını
devam ettirebilmek için İngilizlere ve Fransızlara aman dileyerek, el etek
öperek isyan başlatanlar karakollarımızı basmışlardır, askerlerimizi şehit
etmişlerdir, köprüleri yıkmışlardır, devletimize başkaldırmışlardır ama
başaramayınca, haince, İngilizlere mektup yazmış, Suriye’de Fransızlara
sığınmak zorunda kalmışlardır. Hâl böyleyken Seyit Rıza’yı masum göstermeye
çalışanlar kimlerdir? Eli kanlı terör örgütü PKK, onun gizli ortakları ve
siyasi temsilcileridir. Bunların bu çabaları bizi hiç şaşırtmamaktadır. Karakol
basmayı, köprüleri yıkmayı, okulları yakmayı, askerlerimizi şehit etmeyi
nereden öğrendikleri bellidir. Emperyalizmin uşağı olmayı, dedeleri gibi onlar
da gayet iyi bilirler. 
Bizim
şaşırdığımız esas mesele de Atatürk’ün kurduğu Cumhuriyet Halk Partisinin bu
konu kapsamında sessiz kalışıdır. CHP seçimlerde ittifak yaptığı HDP’yi
küstürmekten mi korkuyor? “Ne Dersim’i kardeşim? Burası Tunceli’dir.” diye niye
söyleyemiyorsunuz? Neden sessiz kalıyorsunuz? Bunun cevabı bellidir. PKK’nın
seçimlerde verdiği desteği kaybetmekten korktukları kesindir ve ortadadır.
Milletimiz bu riyakâr duruşu çok şükür ki görmektedir. Onlar ne kadar
susarlarsa sussunlar, biz Milliyetçi Hareket Partisi olarak susmayacağız.
Liderimiz Devlet Bahçeli Bey’in ifade ettiği gibi "Tunceli” ifadesinin
yerine “Dersim” yazılmasıyla ilgili karar yok hükmündedir; ayaklarımızın altındadır,
gereği de mutlaka yapılmalıdır. Türkiye'de resmî olarak “Dersim” ismiyle anılan
bir vilayet yoktur ve olmayacaktır. Ne yapacağız? “Seçildi” diyerek komünist
şarlatanlığa göz mü yumacağız? 
Hem
Atatürk edebiyatı yapacaksınız hem de Tunceli’de İl Başkanınız, Seyit Rıza'yı
anma programı düzenleyecek. Soruyorum sizlere: Bu nasıl bir siyaset şeklidir?
Mustafa Kemal'in “Tunceli” dediğine kimse “Dersim” diyemez. 
CHP
ikiyüzlü siyaseti bir an önce bırakmalıdır. Devekuşu misali kafalarını kuma
gömüp, “Şu tartışmanın, şimdi zamanı mı?” diye hayıflanıp, konunun bir an önce
kapanmasını bekleyen bir hâle düştüler. İnanın, yazık. 
Batılı
emperyalist güçlere karşı kanımızla canımızla, ağır bedeller ödeyerek bu kutlu
vatanda kurduğumuz ve bin yıllık geleneklerimizle yaşattığımız Türkiye
Cumhuriyeti devletine, kurucu değerlerine ve hukukuna herkes saygı duymak
zorundadır. 
SERKAN
TOPAL (Hatay) – Sayın Vekilim, size yazılan metni okuyamıyorsunuz!
MEHMET
TAYTAK (Devamla) – Dinle, dinle!
BAKİ
ŞİMŞEK (Mersin) – Saygısızlık yapma, yaptığın saygısızlık şu anda.
SERKAN
TOPAL (Hatay) – Daha yazılanları okuyamıyorsunuz!
MEHMET
TAYTAK (Devamla) – Niye rahatsız oldun bu kadar?
ÖZGÜR
ÖZEL (Manisa) – Devam edin Sayın Hatibim, devam edin. 
BAŞKAN
– Genel Kurula hitap edin.
MUHAMMED
LEVENT BÜLBÜL (Sakarya) – Genel Kurula hitap edin, Genel Kurula.
MEHMET
TAYTAK (Devamla) – Müdahale etmesin oradan!
ÖZGÜR
ÖZEL (Manisa) – Siz devam edin. 
ÖZKAN
YALIM (Uşak) – Genel Kurula hitap etsene sen!
MUSTAFA
BAKİ ERSOY (Kayseri) – Bağırma, bağırma!
ÖZKAN
YALIM (Uşak) – Bağırırsam ne olur!
MEHMET
TAYTAK (Devamla) – Çok partili seçimler yoluyla ortaya çıkan seçmen iradesinin
istismarı ve karanlık zihinlerinde sözde başkaldırı olan bir karara şiddetle
karşı olduğumuzu, buna müsaade etmeyeceğimizi büyük Türk milleti önünde bir kez
daha ilan ediyoruz. Komünizm adı altında feodalizmi savunan bir şahsın Türk
milleti önünde maskesi düşmüş, arka planda tasarlanan hain ve kirli plan ortaya
çıkmıştır.
Burası
Türkiye Cumhuriyeti devletidir. Belediye başkanlığı makamı da diğer tüm
makamlar da Türk devletine meydan okuma makamı değildir, olamayacaktır da.
Millete şirin gözükmek için bedava buğday, organik nohut diye yola çıkanlar
devletin vilayetinin ismini değiştiremeyeceklerdir. Ana dilimiz olan Türkçenin
yanında başka dillerde yazışmalar yapmaya kalkanlar, yukarıda belirttiğimiz
gibi, devletin tunç elini bir an evvel görmelidirler. Herkesin haddini bilmesi
ve Türkiye Cumhuriyeti’nin kanunlarına uyması gerektiğini ifade ediyorum. 
Bu
duygu ve düşüncelerle konuşmama son verirken yüce heyetinizi sevgi ve saygıyla
selamlıyorum. (MHP sıralarından alkışlar) 
ÖZGÜR
ÖZEL (Manisa) – Sayın Başkan, uygun görürseniz kısa bir açıklama…
BAŞKAN
– Gündem dışı konuşmaları bitirelim.
ÖZGÜR
ÖZEL (Manisa) – Hayır, doğrudan grubumuza sataşma olduğu için, zaten hatibin de
muradı oydu, siz bilirsiniz.
BAŞKAN
– Yani Cumhuriyet Halk Partisiyle ilgili…
ÖZGÜR
ÖZEL (Manisa) – Peki efendim, öyle takdir ediyorsanız cevap vermeyeceğim. 
BAŞKAN
– Özgür Bey, çok teşekkür ederim. 
Gündem
dışı ikinci söz Yalova’nın sorunları hakkında söz isteyen Yalova Milletvekili
Özcan Özel’e aittir.
Buyurun
Sayın Özel. (CHP sıralarından alkışlar)
2.- Yalova Milletvekili Özcan Özel'in, Yalova ilinin
sorunlarına ilişkin gündem dışı konuşması
ÖZCAN
ÖZEL (Yalova) – Sayın Başkan, sayın milletvekilleri; Yalova’nın sorunları
hakkında gündem dışı söz almış bulunuyorum. Yüce Meclisi saygıyla selamlıyorum.

Yalova,
Türkiye'nin en büyük illeri arasında yer alan İstanbul, Kocaeli ve Bursa’ya
komşu olan, Mustafa Kemal Atatürk’ün “Benim kentim.” dediği, ömrünün 311 gününü
geçirdiği, önemli kararlarını aldığı yerdir. Bu yönüyle Yalova,
cumhuriyetimizin yazlık başkentidir. Yalova, nüfus artışı ve nüfus yoğunluğu
Türkiye ortalamasının üzerinde olan, buna bağlı olarak kamu hizmetlerinde
sorunları artan illerimizden birisidir. 
Yalova’nın
öncelikli sorunlarından bir tanesi hastane sorunudur. Beş yıl önce Başbakan
olduğu dönemde Sayın Cumhurbaşkanı tarafından Yalova’ya 400 yataklı bir hastane
sözü verilmiş, ondan sonra Yalova’ya kim geldiyse 400 yataklı hastane sözünü
“müjde” diyerek tekrarlamıştır. Aradan beş yıl geçmiş olmasına rağmen, hastane
inşaatına hâlâ başlanmamıştır. Yalova’da hastanenin yapılacağı yer bellidir.
Hastanenin yapılacağı yere hastane tabelasını astılar ama hastane hâlâ
yapılamadı. Yani hastanenin sözü var, vaadi var, tabelası var, hastası var;
kendisi yok. Çeşitli tarihler açıklandı, “Şu tarihte ihalesi yapılacak, temeli
atılacak.” gibi sözler söylendi ama şu ana kadar bir gelişme olmadı. Bu konuda
verdiğim soru önergesine ise Sağlık Bakanı yaklaşık sekiz aydır cevap
vermemiştir. 
Türkiye
İstatistik Kurumu verilerine göre doktor başına düşen kişi sayısı Türkiye
ortalaması 539 iken Yalova’da bu oran 654’tür. Hemşire sayısında da durum
aynıdır, Türkiye ortalaması 486, Yalova’da bu sayı 571’dir. Sağlık kurumlarında
yatak sayısı Türkiye ortalaması 358 iken Yalova’da bu sayı 442’dir. Yine
TÜİK’in “Ölüm Nedeni İstatistikleri”ne göre Yalova’da 5 kişiden 1’i kanserden
yaşamını yitirmektedir, Türkiye ortalaması 8 kişide 1’dir. Her 5 kişiden 1’inin
kanserden vefat ettiği bir kentte hastaların sağlık hizmeti almak için
Bursa’ya, İstanbul’a, İzmit’e gitmek zorunda kalmaları söz verdikleri hastaneyi
beş yıldır yapmayanların ayıbıdır. 
Yalova’ya
hastane sözü, tekrarlanan Yalova seçiminden önce verilmiştir ve beş yıldır bu
söz yerine getirilmemiştir. Şimdi, 23 Haziranda İstanbul’da, 2014 yılında
Yalova’da olduğu gibi, YSK’nin haksız, hukuksuz kararıyla seçim tekrarı
yapılacak. Vaatler havada uçuşuyor. Ekrem başkanın vaatlerini kendi vaatlerinizmiş
gibi kabulleniyorsunuz, sahipleniyorsunuz. Biz, Yalova’da bu süreci yaşadık
vaatlerinizin hiçbirisini yerine getirmediniz. İstanbullu seçmenlerimize de
Yalova’da yaşananları dikkate alarak oy kullanmalarını öneriyorum.
Sayın
Başkan, sayın milletvekilleri; göç alan bir il olarak işsizlik oranı Yalova’da
Türkiye ortalamasının üzerindedir. İşsizlik AKP döneminde tüm zamanların
rekorunu kırmış, en yüksek işsizlik oranı yaşanmıştır. Yalova da bunlardan
nasibini almış, gençlerimiz işsizliğe, umutsuzluğa, çaresizliğe itilmiştir.
Yalova’da kurulu bulunan 750 kişinin çalıştığı tekstil fabrikası Bilecik’e
taşınmıştır. 
Bir
diğer konu, Yalova’da üniversite öğrencilerimizin yurt sorunu devam etmektedir.
Üniversiteye devam eden öğrencilerimizin yurt taleplerinin karşılanması
devletin asli görevidir. Yükseköğretimde şu anda -açıköğretim hariç- öğrenci
sayımız 3 milyon 900 bindir. Buna karşın Kredi ve Yurtlar Kurumunun toplam
yatak kapasitesi 667 bindir yani her altı öğrenciden 1’isi KYK yurtlarından
yararlanabilmektedir. Bu rakam Yalova’da daha düşüktür. Yalova’da 14 bin
öğrencimiz varken KYK yurtlarının kapasitesi 1.380’dir. 
Sayın
Başkan, sayın milletvekilleri; Yalova-Çınarcık-Armutlu yolu henüz
bitirilememiştir. Yine aynı şekilde 28/3/2017 tarihinde ihalesi, 20/6/2017
tarihinde ise yer teslimi yapılarak dört yüz seksen günde tamamlanacağı
hedeflenen Yalova, Altınova, Karadere ve Kınalı barajları, içme suyu tesisleri
ve sulamaları planlama, mühendislik hizmetleri işi hâlâ bitirilememiştir. 
Yalova,
çiçekliğin de ilk yeşerdiği, bu konuda çok ciddi katkıları olan önemli bir
üretim merkezimizdir. Yalova’da tarıma dayalı çiçekçilik ihtisas organize
sanayi bölgesinin faaliyete geçememesinin nedeni hazine arazilerinin rayiç
bedellerinin yüksek olmasıdır. 
Yine
aynı şekilde Akdere barajının yapımına dahi başlanamamıştır. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Milletvekilim.
ÖZCAN
ÖZEL (Devamla) – Bitiriyorum Sayın Başkanım.
Hazine
arazilerini üretimi desteklemeye yönelik kullanılması için daha düşük ve
sembolik bedellerle Yalova’daki çiçekçilerimize verilmesi gerekmektedir.
Türkiye ağaç ithal eden, çiçek ithal eden bir ülke olmaktan çıkmalıdır. Hastane
başta olmak üzere Yalova’nın acil ve önemli sorunlarının çözümü için Hükûmeti sorumluluğunun
gereğini yerine getirmeye çağırıyor, yüce Meclisi saygıyla selamlıyorum. (CHP
sıralarından alkışlar) 
BAŞKAN
– Gündem dışı üçüncü söz, Uşak ilinin tarihî ve turistik değerleriyle ilgili
söz isteyen Uşak Milletvekili İsmail Güneş’e aittir.
Buyurun
Sayın Güneş. (AK PARTİ sıralarından alkışlar) 
3.- Uşak Milletvekili İsmail Güneş'in, Uşak ilinin
tarihî ve turistik değerlerine ilişkin gündem dışı konuşması 
İSMAİL
GÜNEŞ (Uşak) – Sayın Başkan, değerli milletvekillerim; Uşak ilimizin tarihî ve
turistik değerleri hakkında şahsım adına söz almış bulunuyorum. Bu vesileyle
yüce heyetimizi ve aziz milletimizi saygıyla selamlıyorum. 
Bugün
27 Mayıs, ülkemizin demokrasi tarihi açısından kara bir gün. Bundan tam elli
dokuz yıl önce antidemokratik olarak yapılmış 1960 darbesini nefretle
kınıyorum. Bu yolda şehit edilen dönemin Türkiye Cumhuriyeti Başbakanı Adnan
Menderes’i, Bakanlarımız Hasan Polatkan ve Fatin Rüştü Zorlu’yu rahmetle ve
minnetle anıyorum.
Değerli
milletvekilleri, Ege Bölgesi’nde bulunan Uşak ilimiz 1953 yılında Kütahya’dan
ayrılarak il olmuştur. Uşak şehri, aşıklar şehri olarak anıldığı gibi aynı
zamanda ilk paranın kullanıldığı, ilk voleybolun oynandığı, ilk elektriğin
kullanıldığı, Türkiye Cumhuriyeti devletinde ilk şeker fabrikasının yapıldığı
ve ilk kadın atlı cirit kulübünün kurulduğu ilkler şehri olarak da
anılmaktadır. 
Uşak
ilimiz geçmişte pek çok medeniyete ev sahipliği yapmıştır, tarihi milattan önce
200 bin yılına dayanmaktadır. Uşak ilimizde milattan önce 2000 ile 1200 yılları
arasında Hititler, yine milattan önce 700 yıllarında Frigyalılar, yine milattan
önce 700-400 yılları arasında Lidyalılar, daha sonra Persler, Makedonlar yani
İskender İmparatorluğu, daha sonra Roma İmparatorluğu ve 1071 yılında Malazgirt
Savaşı’yla beraber Türklerin Anadolu’ya girmesiyle birlikte Selçuklu
İmparatorluğu, Germiyan Beyliği ve Osmanlı İmparatorluğuna ev sahipliği
yapmıştır. 
Milattan
önce 560’lı yıllarda tahta geçen Lidya Kralı Kroisos zenginliği ve
hazineleriyle ünlüdür. Uşak ili Güre köyü civarında o döneme ait pek çok
tümülüs bulunmaktadır. Bu tümülüslerdeki hazineler ilk defa 1965 yılında
köylüler tarafından çıkarılır ve Hazine kaçakçılarına satılır. Amerika’ya
kaçırılan tarihî eserler 1985 ve 1993 yılları arasında New York Metropolitan
Müzesinde sergilenmiştir, Türkiye’nin girişimleriyle 1993 yılında Ankara’ya
getirilmiş, 1996 yılında Ankara’da sergilenmiş, daha sonra Uşak Arkeoloji
Müzesine teslim edilmiştir. Bu tarihî eserlerden Karun hazinelerinden en
önemlisi Kanatlı Denizatı Broşu 2005 yılında Uşak Arkeoloji Müzesinde yine
sahtesiyle değiştirilmiş, 2013 yılında Almanya’da olduğu tespit edilmiş ve
Türkiye’ye teslim edilmiştir. Hükûmetlerimiz döneminde başlatılan ve 2018
yılında bitirilmiş olan yeni Uşak Arkeoloji Müzesinde Karun hazinelerine ait 363
parça eser sergilenmektedir. Bunun yanında müzemizde Paleolitik, Tunç, Frig,
Lidya, Helenistik ve Roma dönemine ait pek çok eser sergilenmektedir. 
Yine,
milattan önce 3’üncü yüzyılda Makedonlar tarafından Uşak ilimiz Ulubey ilçemiz
Sülümenli köyü civarında kurulan, üç tarafı derin vadilerle çevrili, sadece
kuzeyden girişi bulunan Blaundos Antik Kenti açık hava müzesi olup mutlaka
görülmesi gereken yerlerdendir. Blaundos Antik Kenti’nde 2018 yılında kazı
çalışmaları başlamıştır. Burada stadyum, tiyatro, su kemerleri, İyon düzeninde
tapınaklar bulunmaktadır. Ayrıca Roma dönemine ait pek çok eser bulunmaktadır. 
Uşak
ilimizde görülmesi gereken tarihî ve doğal güzelliklerden bir tanesi de Ulubey
Kanyonlarıdır. Ulubey Kanyonları ABD’deki Arizona Kanyonlarından sonra 72
kilometrelik uzunluğuyla dünyanın 2’nci en büyük kanyonudur. Ulubey
Kanyonlarının derinliği 50 ile 170 metre arasında değişmektedir. Ayrıca Kanyon
içinde Montanizm tarikatının merkezi olarak bilinen Pepuza Antik Kenti de yer
almaktadır. Ulubey Kanyonlarıyla bağlantısı olan Clandras Su Kemeri Helenistik
mimari özellikleri göstermekte olup 24 metre yükseklikte bulunan su kemeri ve
buradan akan su gerçekten görülmeye değer bir tarihî eserdir. 
Yine,
Romalılar döneminden kalma ve piskoposluk merkezi olan Sebaste Antik Kenti,
yine ilk voleybolun oynandığı Akmonia Antik Kenti Uşak ilimizde yer almaktadır.

Uşak’ta
görülmesi gereken eserlerden bir tanesi de dünyaca ünlü ve 16’ncı yüzyılda
Avrupa saraylarını süsleyen Uşak halılarıdır. Uşak halıları, günümüzde yine
Uşak Belediyemiz ve il özel idaremizin katkılarıyla hâlâ dokunmaya devam
edilmektedir. Uşak halıları has yünden olup madalyon ve yıldız motifleri
oldukça meşhurdur.
Yine,
Eşme ilçemizde kök boyasıyla boyanan, saf yünden üretilen, Eşmeli kadınlarımızın
ruhunun güzelliklerini ilmek ilmek dokuduğu Eşme kilimleri oldukça meşhurdur ve
Eşme ilçemizde kilim ve turizm festivali düzenlenmektedir.
Yine,
yakın tarihimiz açısından çok önemli olan Yunan Kuvvetleri Başkomutanı General
Trikopis'in esir edildiği…
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Milletvekili. 
İSMAİL
GÜNEŞ (Devamla) - …ve Atatürk'ün huzuruna çıkarıldığı Osmanlı yapısı bina 1
Eylül 1978 tarihinde Atatürk ve Etnografya Müzesi ilan edilmiştir. Atatürk’ün
karargâh olarak kullandığı bu binada o gün kullanılan eşyalar sergilenmektedir.
Ayrıca Uşak ilimizde Kent Müzesi mevcuttur.
Uşak'ta
görülmesi gereken tarihî ve turistik yerler arasında Burma Cami, Ulu Cami,
Bedesten, Paşa Hanı, Taşyaran Vadisi ve Hamamboğazı gibi pek çok güzellikler
bulunmaktadır.
Tarhanasıyla,
keşkeğiyle, katmeriyle, alacatenesiyle, döndürme böreğiyle, demir tatlısıyla,
topalağıyla, cendere tatlısı ile Uşak’ımızın yöresel yemeklerini yemek için tüm
vatandaşlarımızı Uşak’ımıza beklerim. 
Yüce
Meclisi saygıyla selamlarım. (AK PARTİ sıralarından alkışlar) 
BAŞKAN
- Özgür Bey, söz istemiştiniz. 
Buyurun.

V.- AÇIKLAMALAR
1.- Manisa Milletvekili Özgür Özel'in, Afyonkarahisar
Milletvekili Mehmet Taytak’ın yaptığı gündem dışı konuşmasındaki bazı ifadelerine
ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim. 
Öncelikle,
pazartesinden başladık; iyi, başarılı, verimli bir yasama haftası olmasını ümit
ediyoruz. 
Tabii,
biraz önce değerli hatibi kürsüde dinledik; amacı doğrudan Cumhuriyet Halk
Partisine sataşmak, provoke etmek, Cumhuriyet Halk Partisine edeceği
hakaretlerle o siyaset düzeyine Cumhuriyet Halk Partisini çekmek isteyen bir
dili dinledik. CHP, o düzeye inemez, inse çıkarken vurgun yer. Öncelikle bunu
söylemek isterim. 
Bugün
bir terör örgütünün ismini burada anan birisi şunu bilmelidir: Terörle
mücadelenin altın kuralı terör örgütlerinin ismini ağza almamaktır “sözde terör
örgütü” “sözde temsilcisi” deriz ki onlarda olmayan bir gücü onlara vermiş
olmayalım. Hele hele siz bulunduğunuz siyasi partinin ana siyaset ekseni
milliyetçilikken, bir terör örgütünü ülkenin en büyük metropolünün seçim
sonucunu belirleyebilecek güçte gösterirseniz o da sizin siyasetiniz, gerçekten
şaşılacak bir şey. Burada her partide özellikle güvenlik bürokrasisinden, kamu
yönetiminden gelen çok sayıda milletvekilimizin de olduğunu biliyoruz, terör
örgütleri bir eylem yaparlarsa zaten adlarından söz ettirmek için yaparlar.
Terör örgütlerinin adından bu kadar kolay söz etmek ucuz, basit, faydasız, bu
çatının altına yakışmaz bir siyasettir. Cumhuriyet Halk Partisini çekmeye
çalıştığı tartışmanın içine Cumhuriyet Halk Partisi öyle kaçmaz. Geçtiğimiz
dönem –sayısında yanılabilirim- iki ya da üç kez, 1937 Mart ayında başlayan
“Dersim isyanı” diye ifade edilen “Tunceli’de yaşanan olaylar.” olarak ifade
edilen süreçle ilgili Cumhuriyet Halk Partisi grup önerileri verdi iktidar
partisinin çoğunluk oyuyla reddedilen.
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Özel.
ÖZGÜR
ÖZEL (Manisa) – “Meclis araştırsın bunu; tarihten husumet çıkarmayalım,
oturalım, hep birlikte yanlışlar yapıldıysa yanlışları, doğrular yapıldıysa
doğruları araştıralım ama bu çatı bu işe el koysun.” dedik bu kadar açık
yüreklilikle. O dönemde bu araştırma önergelerimize iktidar partisi tek başına
hayır oyu veriyordu, bugün kendi seçim beyannamesinde emeklilikte yaşa
takılanlar olup ona hayır oyu verenleri, af olup da unutanları, dün hakaret
ettiklerine bugün rahatlıkla iltifat ettiklerini, TC’de, andımızda karşı kutuplarda
olup da ittifakında sorun olmayanları gördükçe bizi tutarlı siyasete davet
edenlerden ibret almaktan başka bir şey kalmıyor bize.
Teşekkür
ederim. (CHP sıralarından alkışlar)
BAŞKAN
– Yerinizden, buyurun Levent Bey. 
2.- Sakarya Milletvekili Muhammed Levent Bülbül'ün,
Manisa Milletvekili Özgür Özel’in yaptığı açıklamasındaki bazı ifadelerine
ilişkin açıklaması
MUHAMMED
LEVENT BÜLBÜL (Sakarya) – Sayın Başkan, değerli milletvekilleri; kıymetli CHP
Grup Başkan Vekili gündem dışı söz almış olan milletvekilimizin konuşmasıyla
ilgili birtakım cevaplar vermekle birlikte, asıl, milletvekilimizin merak
ettiği, partimizin merak ettiği meseleyle ilgili en ufak bir cevabı, doyurucu,
tatmin edici bir beyanı olmamıştır. O da; Tunceli Belediyesine “Dersim”
levhasını takmak isteyen o Belediye Meclisine, Belediye Başkanına karşı, bunun
hukuka aykırılığının ve 1935 yılında çıkmış olan Tunceli Kanunu’na açıkça
muhalefet olduğunun, büyük bir yetki gaspı olduğunun, belediye meclislerinin bu
şekilde bir karar veremeyeceğinin açık olduğu bir durumda, ne siyasi açıdan ne
tarihî açıdan ne hukuki açıdan en ufak bir beyanatta bulunmamayı hayretle
karşılıyoruz. Bu, herhâlde, daha önce -Sayın Özgür Özel yoktu, Engin Altay Bey
vardı grup başkan vekilliğinde- bu tartışma olmuştu, bir asimilasyon tartışması
üzerinden gitmişti. Bu, CHP’nin Seyit Rıza ile Mustafa Kemal Atatürk arasındaki
seçimi konusundaki netlikle çözülebilecek bir meseledir. CHP o netlikten son
derece uzaktır bugün. Bunu netleştirmekle alakalı yapacakları çalışmalar çok
fazladır. Bunun yerine, Milliyetçi Hareket Partisinin kendi siyasetini,
Milliyetçi Hareket Partisinin geçmişten bugüne uygulamış olduğu siyaseti
sorgulamak noktasına girmesi de ayrıca sıkıntılı bir tutumdur. 
(Mikrofon
otomatik cihaz tarafından kapatıldı)
BAŞKAN
– Toparlayın Sayın Bülbül. 
MUHAMMED
LEVENT BÜLBÜL (Sakarya) – Şimdi bunu kabul etmemiz nasıl mümkün olsun? Terör
örgütünün belirleyici olduğunu ifade etmek, terör örgütüne imkân tanımak, onun
ekmeğine yağ sürmek olarak ifade ediyorlar. Bizim böyle bir anlayışa sahip
olmamız mümkün değildir. Terörle hayatının her döneminde en şiddetli şekilde
mücadele etmiş, “Terörle asla müzakere edilmez mücadele edilir.” diyen bir
siyasi parti, bugün de terörle mücadelenin en şiddetli şekilde yapıldığı bir
dönemde, çok tabii bir şekilde terörle mücadelenin yanında saf tutuyorsa, onun
karşısında terörle mücadele etmek yerine terör yuvalarını, terör örgütlerini
“terör örgütü” olarak tanımlamayan ve “Onlara sırtımı yasladım.” diyenlerle
beraber olmayı kendine yakıştıran ve aynı zamanda…
(Mikrofon
otomatik cihaz tarafından kapatıldı)
BAŞKAN
– Toparlayalım.
MUHAMMED
LEVENT BÜLBÜL (Sakarya) - …PKK’yla beraber olduğu çok iyi bilinen PYD’yi terör
örgütü dahi saymayan bir anlayışın bugün Atatürk’ün partisinde vücut buluyor olması
Türkiye adına bir kayıptır. Bu kayıptan dolayı -sadece onlara değil- bu
memleketin bir vatandaşı, bir ferdi olarak bizler de büyük bir üzüntü ve
tereddüt yaşamaktayız. 
Ayrıca,
Milliyetçi Hareket Partisine seviye göstermek makamında da kendilerinin olamayacağını
ifade etmek istiyorum. Milliyetçi Hareket Partisi elli yıllık siyasi hayatında
her zaman seviyeli, tutarlı ve millî bir anlayışı her zaman siyasetine hâkim
kılmıştır, bu anlayışla siyasetine de devam edecektir diyorum.
Saygılar
sunuyorum.
ÖZGÜR
ÖZEL (Manisa) – Sayın Başkan…
BAŞKAN
– Özgür Bey, buyurun. 
Toparlayıcı
bir konuşma yapın Özgür Bey. 
3.- Manisa Milletvekili Özgür Özel'in, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
ÖZGÜR
ÖZEL (Manisa) – Efendim, deminki toparlayıcı konuşmama karşı bu hasmane
tutumdan sonra…
MUHAMMED
LEVENT BÜLBÜL (Sakarya) – Yuh! Hasmane… 
ÖZGÜR
ÖZEL (Manisa) - …herhâlde özveriyi benden istemeniz hakikaten sizin bana ne
kadar güvendiğinizin bir emaresi olsa gerek ama ben yine de seviyeyi
koruyacağım. 
Milliyetçi
Hareket Partisinin elli, altmış yıllık seviyesine öyle veya böyle bir şey diyen
yok. Siz o seviyenin neresindesiniz, onu kendi içinizde tartışmanız lazım, kim
o seviyede duruyor, kim nerelere savrulmuş. 
MUHAMMED
LEVENT BÜLBÜL (Sakarya) – Şu Dersim’e gel, Dersim’e. Şu Dersim’e bir gel. 
ÖZGÜR
ÖZEL (Manisa) - Ama şu kadarını söyleyelim: Aman, aman, aman! Milliyetçi
Hareket Partisi Cumhuriyet Halk Partisine Atatürkçülüğü falan hatırlatıyor,
çizgi koyuyor, fark koyuyor. Kardeşim, bunu söyleyebilmek için önce sen
“Atatürk’e zerre muhabbet besleyen ne ölüme ne dirime gelsin.” diyen adamın
cenazesine koşturanlarla ittifak yapmayacaksın. (CHP ve İYİ PARTİ sıralarından
alkışlar) Bunu söylemek için, bunu söyleyebilmek için sen, Atatürk’ün bu
topraklara, bu çatıya…
(Mikrofon
otomatik cihaz tarafından kapatıldı) 
BAŞKAN
– Toparlayalım.
MUHAMMED
LEVENT BÜLBÜL (Sakarya) – Sen şu Seyit Rıza’yla ilgili ne diyorsun, onu bir
anlat. Şu Dersim’i bir anlatın, Dersim’i. 
ÖZGÜR
ÖZEL (Manisa) - …kazandırmış olduğu bağımsızlıktan, egemenlikten sonra, onunla
eşit ve koşut olarak parlamenter demokrasi ortada dururken sen nasıl bir
mahkûmiyet, nasıl bir mahcubiyet, nasıl bir tabiiyet içinde olduğu hâlâ izah
edilemeyen bir tutumla 180 derece dönüştürüp de bugün bizlere söylediğin
lafların 10 mislini söyleyenlere nasıl gittin de yandaş oldun, koltuk değneği
oldun, kendi tabanına onu izah et önce. (CHP sıralarından alkışlar)
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) - Kısaca bitireyim Sayın Başkan, talepleri de var. 
BAŞKAN
– Tabii, buyurun.
ÖZGÜR
ÖZEL (Manisa) – Her zaman tükenmekte olan siyasetler yükselmekte olan
siyasetlere “Acaba neresinden zarar verebilirim?” diye bir paça siyaseti
izlerler. Bu konuda çok deneyimli siyasetin çok yetkin ağızlarını dinliyoruz, o
konuda bir şüphe yok. Ama şöyle bir şeyi de söylemek lazım: Ama birinin
paçasına tutunarak yükselmeye çalışmak ama yükselen bir değerin paçasından
çekmek için bir başka şey… Biz bu tartışmalar olmasın diye “Gelin, bunu bu
Meclis araştırsın…” 
BAKİ
ŞİMŞEK (Mersin) – Karşı mısın değil misin, net söyle ya. 
ÖZGÜR
ÖZEL (Manisa) – Çünkü işinize geldiği zaman “Tek parti ‘Ce-Ha-Pe’si, CHP’nin
yaptığı yanlışlar” diye yola çıkıp işinize gelmediği zaman başka şeyi
soruyorsunuz ya, gün geliyor başkaları da bize şey soruyor: “Dersim’le
yüzleştiniz mi, ondan bilmem ne yaptınız mı?” falan. Birlikte iş tuttuklarınız
tam karşı zaviyenizden geliyor. Siz onlara selektör yaptığınız günlerde de
durduğumuz yerde duruyorduk, yandaş olduğunuz günlerde de durduğumuz yerde
duruyoruz. 
(Mikrofon
otomatik cihaz tarafından kapatıldı) 
BAŞKAN
– Buyurun.
ÖZGÜR
ÖZEL (Manisa) – Cumhuriyet Halk Partisinin Gazi Mustafa Kemal Atatürk’ün
çizgisi, tavrı ve onun ortaya koyduğu ilkelerle en ufak bir açısı, en ufak bir
ters düşüşü bugüne kadar olmamıştır, bundan sonra da olmaz. Eğer zamanında
vadettiğiniz gibi -buradan gelen sese ilişkin söylüyorum- ya da bugün elini
tutup o gün topa tuttuklarınızın dediği gibi bazı yerleşim birimlerinin isimlerinin
değişmesi olacaksa kanunla olacak. O olduğu gün kim hangi tutumunda devam
ediyor, kim karşısında yer alıyor, kim savruluyor, görürüz. Cumhuriyet Halk
Partisinin Tunceli’mizle de, Dersim’le de hiçbir sorunu yoktur.
Teşekkür
ediyorum. (CHP sıralarından alkışlar)
BAKİ
ŞİMŞEK (Mersin) – Mesele anlaşılmıştır, teşekkür ederiz.
BAŞKAN
– Bir sataşmaya meydan vermeden, buyurunuz Sayın Bülbül.
4.- Sakarya Milletvekili Muhammed Levent Bülbül'ün,
Manisa Milletvekili Özgür Özel’in yaptığı açıklamasındaki bazı ifadelerine
ilişkin tekraren açıklaması
MUHAMMED
LEVENT BÜLBÜL (Sakarya) – Efendim, “Bu Meclis çatısı altında bu işler
tartışılsın.” dedi ya Sayın Özgür Özel, Meclis çatısı altında bir
milletvekiliniz vardı hatırlarsınız değil mi, Onur Öymen Bey; Mecliste, kürsüde
bir dile getirdi bu Seyit Rıza’yla, Dersim isyanıyla ilgili görüşlerini, tam
böyle mertçe, namusluca, Atatürk’ün partisi olan bir CHP’li gibi Seyit Rıza’ya
karşı bir tavır takındı. O gün, ilk defa CHP’den kimden ses çıktı acaba?
Hatırlıyor musunuz? Kim? Sayın Genel Başkanınız Kemal Kılıçdaroğlu. O gün Sayın
Onur Öymen’e dediklerini hatırlayın siz. İçinizde millî ve ulusalcı olan ve
gerçekten mertçe Atatürk’ün yanında yer alanları partinizden temizleyip bugün
terör odaklarıyla hep beraber olmayı kendine uygun görenlerle siyasetinizi
yürütmek, Atatürk posteri ile Apo posterini yan yana koymayı kendinize uygun
görmek noktasındaysanız, size Atatürk adına daha ne söyleyelim biz. (MHP ve AK
PARTİ sıralarından alkışlar) 
(Mikrofon
otomatik cihaz tarafından kapatıldı) 
BAŞKAN
– Buyurun.
MUHAMMED
LEVENT BÜLBÜL (Sakarya) - Ama biz bugün Milliyetçi Hareket Partisi olarak
ilkelerimiz ve inançlarımız doğrultusunda neyi doğru gördüysek, neyi kabul
ediyorsak, geçmişte neyi söylediysek aynı şeyleri söylüyoruz. 
Bugün,
millî bir ittifak var, teröre karşı etkin bir mücadele var. Bu mücadeleyi
Adalet ve Kalkınma Partisi ile Milliyetçi Hareket Partisinin oluşturmuş olduğu
Cumhur İttifakı ruhu büyük bir başarıyla gerçekleştiriyor. Siz neredesiniz? Siz
kimlerle berabersiniz? Türkiye'nin aleyhinde olan bütün yapılarla bir ve
beraber olup, Türkiye'ye vur abalıya deyip, uluslararası bütün yapıların
yanında Türkiye'nin aleyhinde -özellikle 15 Temmuzdan sonraki tavırlarınız da
dikkate alındığında- her bir faaliyetiniz, her bir siyasi hamleniz Türkiye'nin
millî duruşunun aleyhinde olduğu bir ortamda kalkıp bunlardan en ufak bir
sıkıntı duymazken, yüzünüz en ufak bir kızarma emaresi göstermezken kalkıp
Türkiye'de her türlü bedeli ödemeye hazır olan bu anlayışa, millî bir anlayışa söz
atmaya sizin ne haddiniz var? (MHP ve AK PARTİ sıralarından alkışlar) 
BAŞKAN
– Buyurun Özgür Bey.
5.- Manisa Milletvekili Özgür Özel'in, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin tekraren açıklaması
ÖZGÜR
ÖZEL (Manisa) – Sayın Başkan, pili bitmişlerin, tükenmişlerin...
MUHAMMED
LEVENT BÜLBÜL (Sakarya) – Piliniz bitti, mahvoldunuz!
ÖZGÜR
ÖZEL (Manisa) – ...31 Mart’tan önce zehirli dile sarılıp “Osmanlı tokadı atacak
seçmen." deyip de seçmenden İstanbul’da, Ankara’da, İzmir’de, Adana’da,
Hatay’da, Mersin’de, Antalya’da ve daha nice büyükşehirde demokrasi tokadını
yiyenlerin bağırmaları boşuna değil. 
23
Haziran seçimlerinin...
MUHAMMED
LEVENT BÜLBÜL (Sakarya) – Yüzde 53'ü hatırla, yüzde 53'ü hatırla! Yedin tokadı!
Ne değişti o günden bugüne?
RAFET
ZEYBEK (Antalya) – Dinle, dinle!
BAŞKAN
– Grup başkan vekilimizi dinleyelim arkadaşlar.
ÖZGÜR
ÖZEL (Manisa) – Ya, sözüne güvenmiyor musun da bağırarak engel olmaya
çalışıyorsun?
Arkadaşlar,
grup başkan vekiline müdahale etmeyin, o da bir grup başkan vekili olarak
müdahale etmeden dinlemeyi öğrenecek.
MUHAMMED
LEVENT BÜLBÜL (Sakarya) – Sen öğretirsin bize!
ÖZGÜR
ÖZEL (Manisa) – Öğrenmiş görünüyorsun.
ERKAN
AKÇAY (Manisa) – Ne tokadından bahsediyorsun!
BAŞKAN
– Buyurun Sayın Özel
ÖZGÜR
ÖZEL (Manisa) – Yedikleri demokrasi tokadından sonra talimat nereden geliyorsa
hani hepsi, bizimkiler, biz candan konuşuyoruz da ittifak...
(Mikrofon
otomatik cihaz tarafından kapatıldı) 
BAŞKAN
– Buyurun Sayın Özel.
ÖZGÜR
ÖZEL (Manisa) – ...ortakları camdan konuşuyorlar ya, oraların kabloları aynı
yere bağlı, “Efendim, sakın ha, beka söylemi yok!” 31 Marta kadar beka
üzerinden namus yemini edenler 31 Mart’tan sonra aman yumuşak söylem... 31
Marta kadar “illet” deyip, “zillet” deyip millete lakap takıp, ona bir kulp
takıp kulpundan siyasetin rafına kaldıranlar aldıkları yüzde 7 oyu 18,81
üzerinden... 
ERKAN
AKÇAY (Manisa) – Saçmalıyorsun ya!
ÖZGÜR
ÖZEL (Manisa) – ...Atatürk’e bağlamaya çalışma çaresizliğini unutmuşlar; bu acz
içinde, bu acınacak durum içinde dönmüşler, Atatürk’ün partisine Atatürk
üzerinden ayar vermeye... Utanmadan, sıkılmadan Atatürk düşmanlarının ayağına
giden, Atatürk’ün manevi kızına ağza alınmayacak hakaret edenlere... 
(Mikrofon
otomatik cihaz tarafından kapatıldı) 
BAŞKAN
– Devam edin.
ÖZGÜR
ÖZEL (Manisa) – ...burada sahip çıkan grup başkan vekili...
ERKAN
AKÇAY (Manisa) – Kim kime sahip çıkmış? Ayıp ya! Bu kadar saptırılır mı?
MUHAMMED
LEVENT BÜLBÜL (Sakarya) – En büyük tepkiyi biz gösterdik.
ÖZGÜR
ÖZEL (Manisa) – ...Atatürk’ün manevi kızına hakaret edeni hastanede ziyaret
edene haddini bildirdiğimizde dönüp ona sahip çıkan grup başkan vekili, bugün
dönmüş burada Cumhuriyet Halk Partisine Atatürkçülük üzerinden laf söyleyecek!
Bakın, size çok net söyleyelim: O, 18,81 ya, arttırın onu, 18,87 olsun;
Atatürk’ün de kemiklerini sızlatmayın, oyunuz da artsın; Atatürk’ün değil, daha
münasip gördüğünüz birisinin doğum günü olsun, tamam mı? 
Teşekkür
ediyorum. (CHP sıralarından alkışlar) 
MUHAMMED
LEVENT BÜLBÜL (Sakarya) – Sayın Başkan…
BAŞKAN
– Yani herhangi bir sataşmaya meydan vermeden…
MUHAMMED
LEVENT BÜLBÜL (Sakarya) – Efendim, nasıl olmasın? Şimdi bir cevap vermemiz
lazım. 
ÖZGÜR
ÖZEL (Manisa) – Nereden nereye getirdi Başkan, ben nasıl konuştum, o ne yaptı.
6.- Sakarya Milletvekili Muhammed Levent Bülbül'ün,
Cumhuriyet Halk Partisinin Türkiye'deki terör odaklarına ve terörü destekleyen
yapılara karşı net tavır göstermediği takdirde Atatürk’ün partisi olma
iddiasını sürdüremeyeceğine ilişkin açıklaması
MUHAMMED
LEVENT BÜLBÜL (Sakarya) – Şimdi, Sayın Başkan, Atatürk’ün kemiklerini kimin
sızlatıp sızlatmadığını bu millet çok iyi görüyor, çok iyi biliyor. Sen…
ÖZGÜR
ÖZEL (Manisa) – “Sen” değil de…
MUHAMMED
LEVENT BÜLBÜL (Sakarya) – Sizi kastetmiyorum.
ERKAN
AKÇAY (Manisa) – Kastet, bence kastet yani, niye kastetmiyorsun? 
MUHAMMED
LEVENT BÜLBÜL (Sakarya) – Siz, “Türkiye’de batıda AK PARTİ’ye, MHP’ye
kaybettireceğiz, kürdistanda da biz kazanacağız.” diyenlere kalkıp çıt ses
çıkartamadığınız bir ortamda… Türkiye’de canhıraş bir mücadele veren Türk
ordusunun sınırının ötesinde hayat memat meselesi olan Zeytin Dalı Harekâtı’nda
çıkıp “Afrin’de şanlı direnişi kutluyoruz, anıyoruz.” diyenlerle spor
salonlarında hep beraber oturup beraber -Engin Altay Bey, HDP kongresinde-
slogan atacaksınız… Sayın Kılıçdaroğlu çıkacak “Türk askeri Afrin’in içerisine
girmesin.” Ne yapsın? “Dışarıda beklesin.” Ordu seferde, terör odaklarına karşı
en önemli mücadeleyi verdiğimiz dönemde, “Atatürk’ün partisi” dediklerimiz
neredeler? “Afrin’in içerisine girilmesin.” diyen ve Afrin’de o direnişi
örgütlediği ifade edilen PKK’lılarla beraberler. Nerede Atatürk’ün partisi?
(MHP ve AK PARTİ sıralarından alkışlar)
Çıkacaksınız,
“PYD’yi terör örgütü olarak görmeye dair elimizde yeterli delil yok.”
diyeceksiniz. Daha fazla ne delili olacak? Bu milletin kanına giren örgütleri
terör örgütü saymayacak olanların; bu memleketin doğusunu “kürdistan” olarak
ilan edenlere karşı tek ses çıkartmayan, onlarla beraber kanka olup da gezip
Türkiye'nin geleceğiyle alakalı her meselede Türkiye'nin aleyhine tavır takınma
noktasında olanların Atatürkçülükle nasıl alakası olabilir? Atatürk’ün
kemiklerini kim sızlatıyor bu noktada? 
Cumhuriyet
Halk Partisi bu hususta siyasetine çekidüzen vermediği takdirde, Türkiye'de
terör odaklarına ve Türkiye'de terörü destekleyen bütün yapılara karşı net bir
tavır göstermediği takdirde Atatürk’ün partisi olma iddiasını sürdüremez.
Sizin, Atatürk’e dair devam ettirdiğiniz ve kabul ettiğiniz bir tek miras var,
o da İş Bankası. 
BAŞKAN
– Birleşime beş dakika ara veriyorum. 
Kapanma Saati: 14.41
İKİNCİ OTURUM
Açılma Saati: 14.50
BAŞKAN: Başkan Vekili Celal ADAN
KÂTİP ÜYELER: Bayram ÖZÇELİK (Burdur), Şeyhmus DİNÇEL (Mardin) 
----- 0 -----
BAŞKAN
– Türkiye Büyük Millet Meclisinin 83’üncü Birleşiminin İkinci Oturumunu
açıyorum.
Sayın
milletvekilleri, şimdi, sisteme giren ilk on beş milletvekiline yerlerinden
birer dakika süreyle söz vereceğim. Bu sözlerin ardından sayın grup başkan
vekillerinin söz taleplerini karşılayacağım. 
Mazeretini
belirten on beşinci sıradaki arkadaşımız Olcay Kılavuz.
Buyurun
Sayın Kılavuz.
7.- Mersin Milletvekili Olcay Kılavuz'un, Fırat Kalkanı
Harekâtı’nda şehadet şerbetini içen Piyade Uzman Onbaşı Yaşar Yıldırım’a
Allah’tan rahmet dilediğine, atama bekleyen engelli öğretmenlerin mağduriyetinin
giderilmesi gerektiğine ilişkin açıklaması 
OLCAY
KILAVUZ (Mersin) – Sayın Başkan, değerli milletvekilleri; Fırat Kalkanı
Harekâtı bölgesinde Piyade Uzman Onbaşı Yaşar Yıldırım kardeşimiz şehadet
şerbeti içmiştir. Kardeşimizi rahmetle ve minnetle anıyorum. Büyük Türk
milletinin başı sağ olsun.
Ayrıca,
yaklaşık bir buçuk yıldır atama bekleyen 950 engelli öğretmen adayımız
bulunmaktadır. Engelli öğretmenlerimizin gözü kulağı, Millî Eğitim
Bakanlığından gelecek hayırlı haberdedir. Engelli öğretmenlerimiz hayatları
boyunca önlerine çıkan her türlü engeli aşarak toplumsal yaşama katılmak,
meslek hayatlarına başlamak için devletimizden bir imkân istemektedir.
Devletimizin öğrencileriyle kavuşmak için sabırsızlanan 950 öğretmen
kardeşimizin bu haklı isteklerine kayıtsız kalmayacağına ve bu konuda gereken
adımların bir an önce atılacağına inanıyor, konuyu dikkatlerinize arz ediyor,
hepinizi saygıyla selamlıyorum.
BAŞKAN
– Sayın Atay Uslu Bey…
8.- Antalya Milletvekili Atay Uslu'nun, 27 Mayıs
darbesinin 59’uncu yıl dönümüne ilişkin açıklaması
ATAY
USLU (Antalya) – Bugün Türk demokrasi tarihinin kara lekelerinden biri olan 27
Mayıs 1960 darbesinin yıl dönümü. Her darbe katliamdır. Darbeler milletimizin
evlatlarını katlettiği gibi, millet iradesini de katleden organizasyonlardır.
27 Mayısta darbeciler iktidarı silah kullanarak zorbalıkla devirmişler,
ardından sözde Yassıada yargılamalarıyla Başbakan Adnan Menderes ve
arkadaşlarını idam etmişlerdir. Adnan Menderes tek parti dönemi ezanını
kaldırarak ezanımızı aslına çevirmiş, kendini milletimize ve medeniyetimize
adamış bir kahramandır. Biz de bugün Adnan Menderes’in “Yeter, söz
milletindir.” şiarını “Yeter, söz de karar da milletindir.” diyerek
sürdürüyoruz. Bugün sadece millet egemenliğinin bu ülkeye istikamet çizmesi
ahdimizi tazeliyoruz. Milletimizin gönlünde şehit sıfatıyla yerini almış olan
Adnan Menderes ve arkadaşlarını saygıyla ve rahmetle anıyorum. 
BAŞKAN
– Sayın Karayel…
9.- Kayseri Milletvekili İsmail Emrah Karayel'in, 27
Mayıs darbesinin 59’uncu yıl dönümüne ve 25 Mayıs Necip Fazıl Kısakürek’e
vefatının 36’ncı seneidevriyesinde Allah’tan rahmet dilediğine ilişkin
açıklaması
İSMAİL
EMRAH KARAYEL (Kayseri) – Teşekkürler Sayın Başkan.
Bugün,
cumhuriyet tarihimizin ilk darbesi olan 27 Mayıs 1960 darbesinin 59’uncu yılı.
Türk Silahlı Kuvvetlerindeki bir grup darbeci subayın ülke yönetimine el
koymasıyla gerçekleşmiş olan bu darbe, tarihe kara bir gün olarak kazınmıştır.
Anayasanın kaldırıldığı ve Türkiye Büyük Millet Meclisinin feshedildiği,
Yassıada duruşmaları neticesinde Başbakan Adnan Menderes, Dışişleri Bakanı
Fatin Rüştü Zorlu, Maliye Bakanı Hasan Polatkan’ın idam edildiği,
milletvekillerinin mahkûmiyetlerine karar verildiği gündür. 
Darbelerin
en son örneğini, FETÖ’cü hainler tarafından 15 Temmuz darbe girişimi olarak
karşımızda görüyoruz. Tüm darbecileri ve darbeleri lanetliyor, darbe
zihniyetini milletin maşerî vicdanının mahkûm ettiğini ifade etmek istiyorum.
Bu vesileyle demokrasi şehitlerimizle birlikte tüm şehitlerimize ve bugün
vefatının 36’ncı seneidevriyesi olan üstat Necip Fazıl Kısakürek’e Allah’tan
rahmet diliyorum. 
BAŞKAN
– Sayın Topal…
10.- Hatay Milletvekili Serkan Topal'ın, emeklilere
ödenen bayram ikramiyelerinin günün şartlarına göre yeniden düzenlenmesi
gerektiğine ilişkin açıklaması
SERKAN
TOPAL (Hatay) – Teşekkür ediyorum Sayın Başkan. 
Emeklilere
ödenen bin TL bayram ikramiyesiyle geçen yıl 250 dolar alınıyordu. Bugün ödeme
yapılsa bin TL ile sadece 163 dolar alınabilir. Yani bir yılda ekonomiyi
getirdiğiniz noktayı maalesef hepimiz görüyoruz. Bir yılda bin TL ikramiyenin
değer kaybı 526 TL, yani iki ikramiyenin birisi enflasyona yenik düştü. Şimdi
buradan çağrı yapıyorum: Emeklilerin ikramiyesini hiç olmazsa enflasyon
oranında güncelleyelim. Yüzde 20 enflasyon diyorsunuz, öyleyse en az 1.200
TL’ye çıkaralım. Bu gidişle emeklimiz önümüzdeki yıl bin TL’ye sadece kolonya
ve şeker alabilecek. Bir an önce bu güncellemeyi yapalım ve bayramda emeklimiz
mağdur olmasın. 
Teşekkür
ediyorum. 
BAŞKAN
– Sayın Durmuşoğlu…
11.- Osmaniye Milletvekili Mücahit Durmuşoğlu'nun, 27
Mayıs darbesinin 59’uncu yıl dönümüne ilişkin açıklaması
MÜCAHİT
DURMUŞOĞLU (Osmaniye) – Teşekkürler Sayın Başkan.
Bugün,
cumhuriyet tarihimizin ilk darbesi olan 27 Mayıs 1960 darbesinin 59’uncu yılı.
Türkiye’yi baskı rejimine ve kardeş kavgasına götürdüğü gerekçesiyle Türk
Silahlı Kuvvetlerindeki bir grup subayın ülke yönetimine el koymasıyla
gerçekleşmiş olan bu darbe tarihe kara bir gün olarak kazınmıştır. Anayasasının
kaldırıldığı ve Türkiye Büyük Millet Meclisinin feshedildiği, Yassıada
duruşmaları neticesinde “Yeter söz milletindir.” diyerek iktidarı devraldıktan
sonra Türkiye’ye çok büyük hizmetler veren Başbakan merhum Adnan Menderes,
Dışişleri Bakanı Fatin Rüştü Zorlu, Maliye Bakanı Hasan Polatkan’ın idam
edildiği, milletvekillerinin müebbet veya mahkûmiyetlerine karar verildiği,
iktidarın gasbedilme günüdür. 
Günümüze
gelinceye kadar teşebbüste kalan veya gerçekleşen bazı darbelere maruz kaldık.
Bunun en son örneği, FETÖ’cü hainler tarafından düzenlenen 15 Temmuz darbe
girişimidir. Milletimiz canından, canından daha çok sevdiği çocuklarından
vazgeçmiş ama vatanına el sürdürmemiştir. Bu zafer, bu topraklarda Çanakkale
ruhunun hâlâ taze olduğunu göstermiştir. 
Demokrasi
şehitlerimize ve tüm şehitlerimize Allah’tan rahmet diliyor, Genel Kurulu
saygıyla selamlıyorum.
BAŞKAN
– Sayın Yalım…
12.- Uşak Milletvekili Özkan Yalım'ın, ülkemizde
yoklama kaçağı veya bakaya durumunda bulunanların mağduriyetinin
giderilebilmesi için Millî Savunma Bakanından Askeralma Kanunu Teklifi’nde gerekli
değişikliklerin yapılmasını talep ettiğine ilişkin açıklaması
ÖZKAN
YALIM (Uşak) – Teşekkür ederim Sayın Başkan.
Millî
Savunma Bakanına seslenmek istiyorum. 
Ülkemizde
şu anda 460 bin gencimiz ya bakaya veya yoklama kaçağında. Yeni çıkacak olan
askerlik kanununda, bu hafta görüşecek olduğumuz askerlik kanununda bu 460 bin
gencimizin de bedelliden yararlanması adına gerekli düzenlemenin yapılmasını
talep ediyorum çünkü kanunun komisyonda görüşüldüğü kadarıyla burada sadece
kurayla belirli bir bölümünün bedelliden yararlanabileceğine değinilmekte ve de
yazılmaktadır. Onun için, buradaki 460 bin gencimizin de bedelliden
yararlanmasıyla ilgili kanunda gerekli değişikliğin yapılmasını talep ediyorum.
Teşekkür
ederim.
BAŞKAN
– Sayın Şimşek…
13.- Mersin Milletvekili Baki Şimşek'in, şehit olan
hemşehrisi Piyade Uzman Onbaşı Yaşar Yıldırım’a ve polis memuru Merve Ünal’a
Allah’tan rahmet dilediğine, devletin şehit yakınlarına sahip çıkması
gerektiğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkanım.
Sayın
Başkan, bugün Mersin’e 2 şehit ateşi düştü. Suriye sınırında PKK’lı şerefsizler
tarafından ağır yaralanan hemşehrim Mersin Bozyazı’dan Uzman Onbaşı Yaşar
Yıldırım ve Diyarbakır’da yaralanan polis memuru Merve Ünal şehit olmuştur.
Bozyazılı ve Mersinli bütün hemşehrilerime başsağlığı diliyorum, ailelerine
sabırlar diliyorum. 
Tabii,
şehitlerimiz kadar bugün bizi Mardin Derik’ten gelen bir haber derinden
üzmüştür. Derik’in HDP’li Belediye Başkanı, şehit İdan Dinç ve Nuri Dinç’in
kardeşi Mehmet Dinç ve yeğeni Sıddık Dinç ve yine şehit polis yakını Bayram
Dağ’ı önce çöpe sürmüştür belediyede, daha sonra da bu şehit yakınlarının işine
son vermiştir.
Devletimiz
şehitlerimizin yakınlarına sahip çıkmalıdır. Gereken yapılmalı, şehit
yakınlarının kaderi HDP’li bir belediye başkanının eline bırakılmamalıdır.
(Mikrofon
otomatik cihaz tarafından kapatıldı) 
BAKİ
ŞİMŞEK (Mersin) - Sayın İçişleri Bakanımızı ben göreve davet ediyorum, gereğini
yapmasını ve şehit yakınlarımıza sahip çıkmasını bekliyorum. Bu işlemi yapanlar
hakkında da soruşturma açmasını belirtip saygılar sunuyorum. 
BAŞKAN
– Sayın Bakbak…
14.- Gaziantep Milletvekili Derya Bakbak'ın, 25 Mayıs
Necip Fazıl Kısakürek’in vefatının 36’ncı yıl dönümüne ilişkin açıklaması
DERYA
BAKBAK (Gaziantep) – Değerli milletvekilleri, fikirleri ve eserleriyle hem
bugüne hem yarına ışık olan üstat Necip Fazıl Kısakürek’in bu dünyadan göçüp
gidişinin 36’ncı yıl dönümüydü. Edebiyat ve fikir dünyamızda derin izler
bırakan, şiirin fikre nasıl istikamet çizebileceğini en iyi gösteren düşünce
adamı Necip Fazıl’ı ölüm yıl dönümünde saygı ve rahmetle anıyorum. 
Onun
en büyük hedefi gençlikti. Bizler de, millî ve manevi değerlerine sahip çıkan,
Necip Fazıl’ın ikliminde yetişen, medeniyetini idrak eden, öz güvenli, cesur,
girişimci, meraklı bir gençlik arzuluyoruz. Çünkü bu vatanın onların omzunda
yükseleceğini biliyor, geleceğimizi onlara emanet ediyoruz. 
Ve
son olarak tüm gençlerimizin zihninde, benliğinde üstat Necip Fazıl’ın şu
dizelerinin zuhur etmesini diliyorum: 
Mehmed'im,
sevinin, başlar yüksekte!
Ölsek
de sevinin, eve dönsek de!
Sanma
bu tekerlek kalır tümsekte!
Yarın
elbet bizim, elbet bizimdir!
Gün
doğmuş, gün batmış, ebed bizimdir. (AK PARTİ sıralarından alkışlar) 
BAŞKAN
– Sayın Kırcalı…
15.- Samsun Milletvekili Orhan Kırcalı'nın, 28 Mayıs
Millî Mücadele Dönemi’nin ilk ulusal belgesi olan Havza Genelgesi’nin
yayımlanmasının 100’üncü yıl dönümüne ilişkin açıklaması
ORHAN
KIRCALI (Samsun) – Teşekkür ederim Sayın Başkanım. 
Gazi
Mustafa Kemal Atatürk’ün İstanbul’dan yola çıkarak 19 Mayıs 1919’da Millî
Mücadele’mizi başlattığı Samsun’umuza ulaşmasının ardından 25 Mayıs 1919’da
Havza ilçemize geçmiştir. Burada Millî Mücadele Dönemi’mizin ilk ulusal belgesi
olan Havza Genelgesi yayınlanmıştır. Bu genelge, işgallere karşı resmî tepki
olması sebebiyle büyük bir öneme sahiptir. Genelgeyle halkın işgallere tepki
göstererek millî bilincin uyandırılması amaçlanmıştır. Böylelikle kurtuluş
mücadelemiz somutlaştırılarak mücadele ruhu ete kemiğe bürünmüştür. 
Bu
vesileyle, başta Gazi Mustafa Kemal Atatürk ve silah arkadaşları olmak üzere,
vatanımız için mücadele eden tüm kahramanlarımızı saygı ve minnetle anıyor,
yüce Meclisi saygıyla selamlıyorum 
BAŞKAN
– Sayın Polat Düzgün…
16.- Ankara Milletvekili Arife Polat Düzgün'ün, Bilkent
Şehir Hastanesine taşınma süreci tamamlanan Ankara Numune Eğitim ve Araştırma
Hastanesinin tarihî binasının sağlık müzesi olarak değerlendirilmesini arzu
ettiğine ilişkin açıklaması
ARİFE
POLAT DÜZGÜN (Ankara) – Ankara Numune Eğitim Araştırma Hastanesinin Şehir
Hastanesine taşınma işlemi tamamlandı. 1881 yılında Namazgâh Tepe’de Gureba
Hastanesi olarak Sultan II. Abdülhamit tarafından hizmete girmişti. İstiklal
Harbi’nde ağır yaralılarımız burada tedavi edilmişti. 1924 yılında “Ankara
Numune Hastanesi” adını almıştır. Çok sayıda nitelikli uzman hekim yetiştiren
eğitim yuvası olup sağlık hizmetinde en önde yer almıştır. Ancak tıp
teknolojisindeki gelişmeler, nitelikli hasta yatağı ihtiyacı gibi nedenler
Numune Hastanesinin bina olarak görevini tamamlamasını zaruri kılmıştır. Ankara
Numune Hastanesini tarihe emanet ederken gelecek nesillerin unutmaması için
isminin yaşatılarak bu tarihî binanın bir bölümünün sağlık müzesi olarak
değerlendirilmesini arzu ederken Şehir Hastanesinde hastalarımıza daha kaliteli
hizmet verileceğinin mutluluğunu yaşamaktayım.
Genel
Kurulu saygılarımla selamlıyorum.
BAŞKAN
– Sayın Öçal…
17.- Kahramanmaraş Milletvekili Habibe Öçal'ın, 27
Mayıs darbesinin 59’uncu yıl dönümüne ilişkin açıklaması
HABİBE
ÖÇAL (Kahramanmaraş) – Teşekkürler Sayın Başkan.
Bugün,
milletimizin varlığını tehdit olarak görenlerin 27 Mayıs darbesinin
seneidevriyesidir. Elli dokuz yıl önce bugün, milletimizin teveccühüyle
iktidara gelen Adnan Menderes Hükûmetine, demokrasi tarihimize kara bir leke
olarak iktidardan el çektirilmiştir. Darbelerin gerekçesi ne olursa olsun,
Silahlı Kuvvetler ne etnik saikle ne ideolojik saikle ne de kişisel hırslarla
demokrasi kültürünü asla yok edemez. Askerin siyasi aktör konumuna
getirilmesinin acı tecrübesini 1960, 1971, 28 Şubat postmodern darbesinde ve 27
Nisan e-muhtırasında gördük. Ama biz 15 Temmuzda milletimizin darbelere karşı
olan ferasetini de gördük. Artık Yassıada yaslı ada olmaktan çıkmıştır. Okunan
her ezanda, başta merhum Adnan Menderes olmak üzere, aziz şehitlerimizi
rahmetle ve minnetle anıyor, tüm şehitlerimize rahmet diliyorum.
BAŞKAN
– Sayın Şevkin…
18.- Adana Milletvekili Müzeyyen Şevkin'in,
Hatayspor-Adana Demirspor maçında çıkan olaylara, sağlık personeli alımına
KPSS’ye ek olarak mülakat uygulaması getirilmesinin kabul edilemez olduğuna
ilişkin açıklaması
MÜZEYYEN
ŞEVKİN (Adana) – Teşekkür ederim.
Pazar
günü Hatay’da oynanan Hatayspor-Adana Demirspor Play-Off Grubu 2’nci maçı
sonrası stadyum içerisinde ve çevresinde Adana Demirspor taraftarlarına polis
ve özel güvenlik mensupları tarafından orantısız güç ve şiddet uygulanmıştır.
Minik çocukların dahi gözünün yaşına bakılmadan biber gazı, plastik mermili
şiddet uygulanmıştır. Sorumluların adalet önünde hesap vermesini ümit ediyor,
geçmiş olsun diliyorum.
Sayın
Başkan, daha önce KPSS puanıyla merkezî atama yoluyla yapılan sağlık personeli
alımına mülakat uygulamasının getirilmesi kabul edilemez. Önce KPSS puanıyla
alım gerçekleştirileceğinin duyurulması, ardından mülakat sisteminin
getirilmesi sağlıkçılara vurulacak büyük bir darbedir. Daha önce mülakatlarda
yaşanan torpiller, kayırmalar, sınav 1’incilerinin düşürüldükleri içler acısı
hâli gördük. Emek vererek hazırlanan ve sınavlarda yüksek puan alan
sağlıkçılarla birlikte tüm atama bekleyenler emeklerinin karşılığını almalıdır.
Sağlık Bakanı Sayın Fahrettin Koca’nın sağlıkçıların sesine kulak vermesini
ümit ediyorum.
BAŞKAN
– Sayın Yeşil…
19.- Ankara Milletvekili Nihat Yeşil'in, Ankara Numune
Eğitim ve Araştırma Hastanesinin Bilkent Şehir Hastanesine taşınması nedeniyle
vatandaşların yaşayacağı mağduriyete ilişkin açıklaması
NİHAT
YEŞİL (Ankara) – Teşekkür ederim Sayın Başkanım.
Yüz
otuz sekiz yıllık Ankara Eğitim ve Araştırma Hastanesi kapatıldı. Yüz otuz
sekiz yılda ülkemizin nüfusundan daha fazla sayıda hastayı tedavi eden ve
hizmet veren kurum kapatıldı ve Bilkent Hastanesine taşındı. Esnafımız çok zor
durumda ve oradaki insanların genel mağduriyetleri göz önünde bulundurulmadan…
Numune Hastanesi şehrin merkezindeydi; vatandaşlarımız Kayaş’tan, Sincan’dan, Keçiören’den,
Gölbaşı’ndan tek vasıtayla ulaşabiliyorlardı. Anlaşılan, bu hastaneyi yapmak
için tarihî Ankara Hastanesini kapatmayı göze alanlar, iş çıkışı hiç Eskişehir
yoluna girmemişlerdir. Hastalar Bilkent Hastanesine nasıl gidecek? Acil
hastalar yoğun trafikte hastaneye nasıl ulaşacak? Vaktinde hastaneye
ulaşamadığı için zarara uğrayan hastaların hesabını kim verecek? Bir kere daha
“Ben yaptım, oldu.” dediniz ve Ankara hastanelerini bitirdiniz. Bir kere daha
vatandaşı mağdur edip sonunda “Kandırıldık.” diyeceksiniz. Bu konunun
aciliyetini toplum huzurunda sunmak istiyoruz.
Sağ
olun.
BAŞKAN
– Sayın Kavuncu…
20.- Çorum Milletvekili Erol Kavuncu'nun, 27 Mayıs
darbesinin 59’uncu yıl dönümüne ilişkin açıklaması
EROL
KAVUNCU (Çorum) – Teşekkür ederim Başkanım.
Bugün
27 Mayıs, 27 Mayıs 1960 darbecileri ve yandaşlarının en talihsiz, en karanlık
günü. Zira, bundan elli dokuz yıl önce milletin değerlerine, milletin ikbal ve
istikametine ihanet edildi, darbe yapıldı. Sonrasında düzmece gerekçelerle
milletin adamları Adnan Menderes ve arkadaşları zulmen idam edilerek şehit
edildi. Peki, sonrasında ne oldu? Darbeciler ve darbeci zihniyet milletin
şaşmaz terazisinde tartıldı, mahkûm edilerek tarihin çöp sepetine atıldı. Diğer
taraftan, demokrasi şehitlerimiz Adnan Menderes ve arkadaşları aziz
milletimizin kalbinde, gönlünde taht kurdu. Adnan Menderes ve arkadaşlarını
şehadetlerinin 58’inci seneidevriyesinde rahmetle ve minnetle anarken şehit
İskilipli Âtıf Hocamızın idama götürülürken söylediği son sözlerini hatırlatmak
istiyorum: “Zalimlerle, darbecilerle elbette mahşer günü hesaplaşacağız.”
BAŞKAN
– Sayın Adıgüzel…
21.- Ordu Milletvekili Mustafa Adıgüzel'in, sağlık
personeli alımına KPSS’ye ek olarak mülakat uygulaması getirilmesinin torpilin
ve kayırmacılığın önünü açacağına ilişkin açıklaması
MUSTAFA
ADIGÜZEL (Ordu) – Teşekkürler Sayın Başkan.
Sağlık
Bakanımız geçen günlerde 30 bin yeni sağlık personeli alınacağını söyledi ancak
bunun alım metodu hakkında, hangi usulde yapılacağına dair net bir açıklama
gelmedi. Şu anda, kamuoyundan bize çok sayıda soru geliyor bu mülakatın burada
ne kadar etkili olacağına dair. 
Sağlık
personellerinin alımında mülakat teknik olarak mümkün değil. Şundan dolayı: 39
farklı branşta 550 bin kişi atama bekliyor. Şimdi, her ilde ayrı jüri oluşturacaksınız.
Bu jürilerdeki alakasız bir branştan bir uzman alakasız branştan bir adaya soru
soracak. Burada soru, aday ve jüri üçgeninde adaletsiz ve alakasız bir şey söz
konusu olacak. Şimdi, sadece fizik tedaviyi örnek vereceğim. 400 atama
yapılacak; bunların arasından çoğu 90 puanın üzerinde KPSS’de, aralarında çok
ufak farklar var. Buradaki adaletsiz durum burada bir sürü yeni sıkıntıya yol
açacak.
“Mülakat”
demek “liyakate son” demek “torpilin ve kayırmacılığın önünün açılması” demek.
Bunun tekrar gözden geçirilmesini diliyorum.
Saygılar
sunuyorum.
BAŞKAN
– Şimdi, söz talep eden grup başkan vekillerimize söz vereceğim.
Sayın
Türkkan…
22.- Kocaeli Milletvekili Lütfü Türkkan'ın, 27 Mayıs
darbesinin 59’uncu yıl dönümü vesilesiyle merhum Başbakan Adnan Menderes’e ve
bakanları Hasan Polatkan ile Fatin Rüştü Zorlu’ya, ölümünün 39’uncu yıl
dönümünde dönemin Gümrük ve Tekel Bakanı Gün Sazak’a, Yeşilçam’ın usta oyuncusu
Eşref Kolçak’a Allah’tan rahmet dilediğine, Gazeteci Sabahattin Önkibar’a
yapılan saldırıyı şiddetle kınadığına, Hükûmetin kamuda lüks harcamalara ve
israfa devam ettiğine ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; çok partili siyasi
sisteme geçiş sonrası demokrasimize yapılan ilk müdahale olan 27 Mayıs
darbesinin üzerinden elli dokuz yıl geçti. Bu vesileyle, merhum Başbakan Adnan
Menderes, merhum Hasan Polatkan ve merhum Fatin Rüştü Zorlu’yu rahmetle
anıyoruz.
Darbelerin
karşısında durduğumuzu, demokrasinin tarafında olduğumuzu bir kez daha yüce
Meclisten duyurmak istiyorum. Hiçbir sebep yoktur ki askerî ya da sivil darbeyi
haklı kılsın. Bakın, buranın altını çiziyorum “askerî ya da sivil darbe”
diyorum. Her kim ki demokrasiyi rafa kaldırıp hakkı görmezden gelerek hukukun
üstünlüğünü değil üstünlerin hukukunu hâkim kılarsa bunun adı “darbe”dir; asker
yaparsa “askerî darbe”dir, sivil yaparsa “sivil darbe”dir. Üzerimize düşen en
önemli görev, hakkı, hukuku ve adaleti tesis etmek, demokrasiyi tüm ülkede
hâkim kılmaktır.
Bugün
Türk siyasetinin önemli devlet adamlarından biri olan rahmetli Gün Bey’in, Gün
Sazak’ın 39’uncu ölüm yıl dönümü. Sazak 27 Mayıs 1980 tarihinde arabasından
inerken çapraz ateşe alınarak kahpe kurşunlarla şehit edildi. Örnek milliyetçi,
eski Gümrük ve Tekel Bakanımız merhum Gün Sazak Bey’i rahmetle anıyorum. Mekânı
cennet, ruhu şad olsun.
Dün
bir vefat haberini daha üzüntüyle aldık. Yeşilçam’ın usta oyuncusu Eşref
Kolçak’ı uzun süredir tedavi gördüğü hastanede kaybettik. Merhum Kolçak’a da
buradan Allah’tan rahmet, ailesine ve sevenlerine başsağlığı diliyorum.
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Türkkan.
LÜTFÜ
TÜRKKAN (Kocaeli) – Sayın Başkan, değerli milletvekilleri; özellikle son
dönemde muhalif seslere, siyasilere ve gazetecilere yönelik şiddet olaylarının
arttığını üzülerek takip ediyoruz. Geçtiğimiz günlerde de değerli gazeteci ve
yazar Sabahattin Önkibar evinin önünde, önünü kesen 2 ayrı araçtan inen 3 kişi
tarafından darbedildi. Önkibar’a yapılan saldırıyı şiddetle kınıyorum. 
Hükûmet,
yapılan saldırıları maalesef görmezden gelmeye devam ediyor. Merak ediyorum,
daha kaç gazetecinin ya da siyasetçinin şiddete maruz kalması gerekiyor ki
İçişleri Bakanının dikkatini çeksin? 1980 öncesi dâhil, geçmiş tecrübelerimize
dayanarak söylüyorum, Türkiye’de yaratılmak istenen çatışma ortamına daha fazla
müsaade etmeyin. Sayın İçişleri Bakanını bir an evvel ciddiyetle göreve davet
ediyorum.
(Mikrofon
otomatik cihaz tarafından kapatıldı)
BAŞKAN
– Buyurun Sayın Türkkan.
LÜTFÜ
TÜRKKAN (Kocaeli) – İçişleri Bakanı demişken bir konuyu daha gündeme getirmek
istiyorum. Lüks makam araçları üzerinden kamuda israf tartışmalarının devam
ettiği bugünlerde, İstanbul Büyükşehir Belediyesinin kullandığı araçlarla
ilgili çarşaf çarşaf haberleri görüyoruz, işte tam bugünlerde İçişleri Bakanı
Samsun Valisine piyasa değeri 1,6 milyon lira olan süper lüks bir makam aracı
tahsis etmiş. Emekliye verilecek bayram ikramiyesine enflasyon oranında dahi
zam yapamayan Hükûmet kamuda lüks harcamaları ve israfı son sürat sürdürmeye
devam ediyor. Yapmayın arkadaşlar ya. Bu millet akşamları orucunu peynir
ekmekle açıyor, peynirin de en ucuzunu yiyor. Komşusu açken tok yatmayan
Peygamber’in ümmeti olarak halkın ekonomik krizi en derin şiddetle hissettiği
bugünlerde yöneticilerinizi lüks içinde yaşatmayın. Zannetmeyin ki milletin
dikkatinden kaçıyor. 
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Türkkan.
LÜTFÜ
TÜRKKAN (Kocaeli) - Millet bunu esefle izliyor ve bir şey daha söyleyeceğim,
hem vallahi hem billahi şahit olduğum bir olayı söyleyeceğim: Millet bu
manzaralar karşısında beddua ediyor, size ceza verecek gücü yok belki ama size
ciddi beddua ediyor. Bu müsriflikten, bu israftan bir an önce vazgeçin. Şatafat
nam getirir ama hak getirmez, hak kaçıyor bu işte, haberiniz olsun.
Teşekkür
ederim.
BAŞKAN
– Sayın Bülbül…
23.- Sakarya Milletvekili Muhammed Levent Bülbül'ün,
Fırat Kalkanı Harekâtı’nda yaralanarak şehit olan Piyade Uzman Onbaşı Yaşar
Yıldırım’a, İstanbul ili Kadıköy ilçesinde meydana gelen yangında ölenlere, 27
Mayıs Ülkücü Şehitleri Anma Günü vesilesiyle başta Başbuğ Alparslan Türkeş
olmak üzere dönemin Gümrük ve Tekel Bakanı Gün Sazak’a ve vatan için şehadete
yürüyen Ruhi Kılıçkıran’dan Fırat Yılmaz Çakıroğlu’na kadar tüm şehitlere
Allah’tan rahmet dilediklerine, MHP’nin Cumhur İttifakı’yla birlikte 31 Mart
yerel seçimlerinden büyük başarıyla çıktığına ilişkin açıklaması
MUHAMMED
LEVENT BÜLBÜL (Sakarya) - Sayın Başkan, değerli milletvekilleri; Fırat Kalkanı
Harekâtı bölgesinde nisan ayında yaralanmış olan Yaşar Yıldırım kardeşimizin
şehit olduğu haberini almış bulunmaktayız. Şehidimize Allah’tan rahmet diliyor,
yakınlarına ve milletimize başsağlığı diliyoruz. 
Yine,
maalesef, Kadıköy Fikirtepe Mahallesi’nde tek katlı bir binada çıkan yangın
sonucunda 2 vatandaşımız ölmüş, 4 vatandaşımız da yaralanmıştır. Ölen
vatandaşlarımıza Allah’tan rahmet diler, yaralılara acil şifalar dileriz. 
Sayın
Başkan, değerli milletvekilleri; 27 Mayıs tarihi Ülkücü Hareket için son derece
önemlidir. 12 Eylül öncesi Gümrük ve Tekel Bakanımız, Ülkücü Hareket’in önemli
isimlerinden, Başbuğ’umuzun yakın çalışma arkadaşı Sayın Gün Sazak Bey, 27
Mayıs 1980 tarihinde, evine girerken eşi ve çocuklarının önünde Marksist
Leninist DEV-SOL örgütü tarafından çapraz ateşe alınarak şehit edilmiştir.
Merhum Gün Sazak Bey 21 Temmuz 1977 tarihinde oluşturulan AP-MHP-MSP Hükûmetine
dışarıdan Gümrük ve Tekel Bakanı olmuştur. 2 kız, 2 erkek evlat sahibi olan Gün
Sazak Bey, iyi bir aile babası olmasının yanı sıra, vatan ve millet aşkıyla
görevini ifa eden, sorumlu bir devlet adamıydı. Bakanlığı döneminde
milletlerarası gümrük kaçakçılığına ağır darbe vuran merhum Gün Sazak,
dürüstlüğü ve liyakatiyle bir döneme damgasını vurmuştur. Ülkücü Hareket’in
bugünlere gelmesinde büyük emeği olan Gün Bey, hareketimizin eğitim kadrosunda
da bulunmuş ve dönemin gençleri üzerinde büyük etkiler bırakmıştır. 
(Mikrofon
otomatik cihaz tarafından kapatıldı)
BAŞKAN
– Toparlayalım lütfen.
MUHAMMED
LEVENT BÜLBÜL (Sakarya) – Gün Sazak Bey, bir eğitim seminerinde “Milliyetçilik,
bir insanın mensup olduğu milleti sevmesi demektir. Bir insanın milletini
sevebilmesi için mensup olduğu milletin taşıdığı değerleri bilmesi gerekir.
Yazıları, beyanlarıyla tarihimizi küçümseyenler, örf, âdet ve ananelerimizi hor
görenler, Türk kültürüne sırt çevirenler, İslam ahlak ve faziletinden nasibini
almamış olanlar devletin başına geçmek istemektedir.” diyerek, millî
değerlerden kopuk bir siyaset anlayışının ülkemize fayda getiremeyeceğini
belirtmiştir.
27
Mayıs tarihi Ülkücü Şehitleri Anma Günü olarak da idrak edilmektedir. Bugün de
Kızılcahamam Ülkücü Şehitler Anıtı’nda Genel Başkanımız Sayın Devlet Bahçeli
önderliğinde on binlerce ülküdaşımız şehitlerimizi dualarla anmak ve aziz
hatıralarını yad etmek için saat 16.00’da toplanacaktır. Bu vesileyle, başta
Başbuğ’umuz Alparslan Türkeş olmak üzere, merhum bakanımız Gün Sazak Bey’i ve
“Bu vatanın ha ekmeğini yemişim ha kurşununu.” diyerek, vatan, millet, bayrak uğruna
gözünü kırpmadan şehadete yürüyen Ruhi Kılıçkıran’dan en son şehidimiz Fırat
Yılmaz Çakıroğlu’na kadar tüm şehitlerimizi rahmet, minnet ve duayla anıyoruz,
ruhları şad olsun. 
(Mikrofon
otomatik cihaz tarafından kapatıldı)
BAŞKAN
– Toparlayalım lütfen.
MUHAMMED
LEVENT BÜLBÜL (Sakarya) – Sayın Başkan, az önce yaşanan polemikle alakalı
olarak ufak bir kısım var, yeniden bir sataşmaya mahal vermeden ona açıklık
getirmek arzusu içerisindeyiz. 
Şimdi,
Sayın CHP Grup Başkan Vekili, Milliyetçi Hareket Partisinin yerel seçimlerde
almış olduğu oyla alakalı olarak 18,81 oy oranının gerçek olmadığı noktasında
bir ifadede bulunmuştur. Bu oy, mahalli idareler seçimlerinde alınan il genel
meclisi oylarıdır ve kesinleşmiş oylardır. 18,81 oyu, AK PARTİ’nin 41,61 oyuyla
birlikte yüzde 60,42 yapmaktadır. Bu, Cumhur İttifakı’nın Türkiye genelinde il
genel meclislerinde almış olduğu oydur. Büyükşehir belediye başkanlıkları ve
belediyelerde almış olduğumuz 7,31 ise Türkiye çapında Milliyetçi Hareket
Partisinin Cumhur İttifakı çerçevesinde seçime girmediği 27 ilde MHP oyları
sayılmadan ortaya çıkan oy oranıdır. 
(Mikrofon
otomatik cihaz tarafından kapatıldı) 
BAŞKAN
– Bitirelim Sayın Grup Başkan Vekili.
MUHAMMED
LEVENT BÜLBÜL (Sakarya) – Bitiriyorum. 
Bunu
bütün milletimizin ve Meclisimizin dikkatine sunmak istiyorum. 
Milliyetçi
Hareket Partisi, Cumhur İttifakıyla birlikte bu seçimden de büyük bir zaferle,
büyük bir başarıyla çıkmış bir siyasi partidir. Almış olduğu belediye sayıları
göz önüne alındığında, Cumhur İttifakı’nın kazanmış olduğu belediyeler göz
önüne alındığında, almış olduğu oy oranı da dikkate alındığında
Cumhurbaşkanlığı hükûmet sisteminin onaylandığı Anayasa değişikliği
referandumundan itibaren Cumhur İttifakı’nın tutarlı bir şekilde milletimizin
takdirine mazhar olduğunun ve bu desteğin hâlen büyük bir şiddetle devam
ettiğinin altını çizmek istiyorum. 
Saygılar
sunuyorum efendim. 
BAŞKAN
– Sayın Oluç… 
24.- İstanbul Milletvekili Hakkı Saruhan Oluç'un,
demokratik siyasetten yana olanların her zaman askerî ve sivil darbelerin
karşısında yer almaya devam edeceğine, 27 Mayıs sonrasının en önemli
simgelerinden olan Yassıada’nın beton yığınına dönüştürüldüğüne, gazetecilere
yönelik saldırıların engellenmesi gerektiğine ve Dersimli Seyit Rıza’nın idam
sehpasındaki son sözlerine ilişkin açıklaması
HAKKI
SARUHAN OLUÇ (İstanbul) – Teşekkür ederim Sayın Başkan. 
Demokratik
siyaset açısından baktığımız zaman, Türkiye’nin darbeler tarihi gerçekten çok
utanç verici bir tarihtir ve demokratik siyasetin yanında yer almış olanlar her
zaman askerî ve sivil darbelerin karşısında da yer almışlardır, böyle de olmaya
devam edecektir. 
Bugün,
evet, 27 Mayısı konuşuyoruz ama 27 Mayısı konuşurken 27 Mayıs sonrasının bugün
en önemli simgelerinden biri olan Yassıada’yı konuşmamız gerekiyor. Bakın,
Yassıada’nın bugünkü görüntüsü şu hâle gelmiştir: Yassıada, 27 Mayıs sonrası
duruşmaların yapıldığı bir yerdir ve tarihsel olarak baktığımızda o hâliyle
korunması gereken, belki de demokrasi tarihi açısından bir ibret yeri olarak
değerlendirilmesi gereken bir ada şu anda bir beton yığınına dönüştürülmüştür.
Bu, tarihe, kendi politik tarihine yapılacak en büyük saygısızlıklardan bir
tanesidir. 
Şimdi,
bu hâle getirdikten, Yassıada’yı bir ucube hâline getirdikten sonra, 27 Mayıs
üzerine bu hâle getirmiş olanların çok fazla söz söyleme imkânı da kalmamış
olacaktır. Bu ucube, yani, gerçekten tarihe kalacak bir ucubedir. AKP Genel
Başkanı Sayın Erdoğan demiş ki: “40 bin fidan dikeceğiz Yassıada’ya.” Herhâlde
fide dikecekler yani fidan dikilecek herhangi bir yer, betonlardan, kalmamış
görünüyor, içler acısı bir durum; birincisi bunu söylemek istiyorum. 
İkincisi,
gazetecilere yönelik saldırılar son dönemde gerçekten vahim bir hâl almıştır.
Bizim görüşlerimize uyup uymamasından azade olarak söylüyorum, gazetecilere
dönük saldırılar, basın özgürlüğü, iletişim hakkı, haberleşme hakkı, düşünce ve
ifade özgürlüğü açısından çok ağır ihlallerdir, insan haklarına saldırıdır ve
gazetecilere dönük bu saldırıların mutlaka durması, engellenmesi, bunu
yapanların ciddi bir yaptırımla karşı karşıya kalması gerekir. Vahim bir
tabloyla karşı karşıya olduğumuzu özellikle söylemek istiyorum. 
Son
olarak değinmek istediğim konu da -bugün burada adı geçtiği için, biz tarihsel
olaylara ve tarihsel kişilere saygımızı her zaman koruruz- Dersimli Seyit Rıza
demiştir ki: “Ben sizin yalan ve hilelerinizle baş edemedim, bu bana dert oldu
ama ben de sizin önünüzde diz çökmedim, bu da size dert olsun.” İdam
sehpasındaki son sözü Dersimli Seyit Rıza’nın bu olmuştur. Saygıyla anıyoruz
kendisini. 
Teşekkür
ederim. (HDP sıralarından alkışlar)
BAŞKAN
– Sayın Özel… 
25.- Manisa Milletvekili Özgür Özel'in, Fırat Kalkanı
Harekâtı’nda yaralanarak şehit olan Piyade Uzman Onbaşı Yaşar Yıldırım’a
Allah’tan rahmet dilediğine, Konya ili Doğanhisar Belediye Başkanı İhsan
Öztoklu’nun bıçaklı saldırıya uğrayarak hayatını kaybettiğine, siyasilere karşı
girişilen şiddeti, cinayetleri kınadıklarına ve önlenebilmesi için
Parlamentonun inisiyatif alması gerektiğine, 27 Mayıs dönemin Gümrük ve Tekel
Bakanı Gün Sazak’ı ölümünün 39’uncu yıl dönümünde rahmetle andıklarına, 27
Mayıs darbesinin 59’uncu yıl dönümüne, YSK’nin aldığı kararla 6 Mayıs 2019
tarihinin darbeler tarihine yerel seçim darbesi olarak geçtiğine ve 31 Mart
yerel seçimlerinde MHP’nin aldığı oy oranına ilişkin açıklaması
ÖZGÜR
ÖZEL (Manisa) – Sayın Başkan, teşekkür ederim. 
Öncelikle,
Mersinli Uzman Onbaşı Şehidimiz Yaşar Yıldırım, Fırat Kalkanı Şehidimiz, ruhu
şad olsun, mekânı cennet olsun. Ailesine başsağlığı diliyoruz ve bu son şehit,
anası da bu topraklarda ağlayan son ana olsun. Temennimiz ve dualarımız bu
yöndedir. 
Geçtiğimiz
günlerde Konya Doğanhisar’da Milliyetçi Hareket Partisi Belediye Başkanı İhsan
Öztoklu bıçaklı bir saldırıyla hayatını kaybetti; ailesiyle, yakınlarıyla Genel
Başkanımız da görüştü. Hangi siyasi partiden olursa olsun siyasilere karşı
girişilen şiddeti ve bu cinayetleri kınıyoruz. Bunların önlenmesi için bu
Parlamentonun inisiyatif alması gerektiğini düşünüyoruz.
Yine,
27 Mayıs, MHP’li, Milliyetçi Hareket Partili Bakan Gün Sazak’ın 1980 yılında
suikaste uğradığı günün de yıl dönümü. Bu vesileyle suikaste kurban giden Gün
Sazak’ı rahmetle anıyoruz. Yeğeni, Milliyetçi Hareket Partisi Eskişehir
Milletvekili Metin Sazak’ın şahsında ailesine ve partisine ve o siyasi
gelenekten olan diğer partideki yol arkadaşlarına da bir kez daha başsağlığı
diliyoruz. 
27
Mayıs, şüphesiz, Türkiye'nin darbeler tarihinin başladığı ve hepimiz açısından
bir utanç sayfası olan bir günün de yıl dönümü. Adnan Menderes’i, Hasan
Polatkan’ı, Fatin Rüştü Zorlu’yu rahmetle anıyoruz. Cumhuriyet Halk Partisi
olarak zaman zaman büyük haksızlıklarla 27 Mayıs darbesinin ortaya çıkış
sürecinde…
(Mikrofon
otomatik cihaz tarafından kapatıldı)
BAŞKAN
– Buyurun. 
ÖZGÜR
ÖZEL (Manisa) – …ve o darbede Cumhuriyet Halk Partisinin bir dahli, bir rolü
varmışçasına yapılan göndermeleri şiddetle reddediyoruz. Parti Genel Başkanlığı
düzeyinde idamların engellenmesi için son dakikaya kadar yapılan İsmet Paşa’nın
çabalarını Menderes’in değerli ailesi defalarca teyit etmiştir, bunu bir kez
daha burada tutanaklara geçirmekte fayda var. 
27
Mayıstan başlayarak 12 Mart, 12 Eylül, 28 Şubat, 15 Temmuz ve 20 Temmuz sivil
darbeleri olmak üzere demokrasiyi askıya alan, millî irade yerine gerek
şiddetle, tankla, topla gerekse de başka yöntemlerle halkın yetki verdiği
Meclisi ortadan kaldırıp o yetkinin belli odaklarca kullanılması noktasındaki…
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Özel.
ÖZGÜR
ÖZEL (Manisa) – …her türlü darbeyi amasız ve fakatsız bir dille kınıyoruz.
Cumhuriyet Halk Partisi, darbelere karşı tutumu noktasında, 15 Temmuz gecesi bu
Parlamentonun o gün görev yapan milletvekillerinin, bütün Türkiye’nin, bütün
dünyanın gözleri önünde net tutumunu 15 Temmuz darbesine karşı almıştır. Ancak
15 Temmuz darbesini araçsallaştıran ve Meclisin yetkilerini elinden alıp Meclis
adına yasa yaparken OHAL KHK’leri adı altında çok kişiyi haksız yere, hukuk
yolu kapalı olarak mağdur eden ve bu Meclisi, darbeye sahip çıkan kimse
olmadığı hâlde siyasi bir nankörlükle dışlayarak darbeyle mücadeleyi kendi
eline alan yürütmenin bu mücadeleyi…
(Mikrofon
otomatik cihaz tarafından kapatıldı)
BAŞKAN
– Buyurun Sayın Özel.
ÖZGÜR
ÖZEL (Manisa) - …eline yüzüne bulaştırdığını, artık gücünün yettiklerine ceza,
yetmediklerine FETÖ’cülerden ihale verdikleri bir noktaya savrulduklarını, bu
konuda samimi bir gayret içinde olunacaksa 16 Temmuz günü özel oturumdaki
tutumumuzda ve tavrımızda devam ettiğimizi bir kez daha ifade etmek istiyoruz.
Ayrıca
darbeler tarihine, herhâlde, 6 Mayıs tarihinde Yüksek Seçim Kurulunun aldığı
karar da bir yerel seçim darbesi olarak geçmiştir. Dün 27 Mayıs darbesini sözüm
ona eleştirmek üzere acıların yaşandığı utanç adası Yassıada’ya giden Adalet ve
Kalkınma Partisinin Genel Başkanının, o dönemde “Hâkimin ifadesi önemli.”
diyerek -ki öncesinde de Cumhuriyet Halk Partisine hakaretamiz sözleri var-
“’Bizi buraya gönderen irade’ derken o irade kim, bunun ortaya çıkması lazım.”
diyor.
(Mikrofon
otomatik cihaz tarafından kapatıldı)
ÖZGÜR
ÖZEL (Manisa) – Toparlayacağım Sayın Başkan.
BAŞKAN
– Buyurun Sayın Özel.
ÖZGÜR
ÖZEL (Manisa) – Ama Yüksek Seçim Kurulunun 7’ye 4 aldığı karara ve gerekçeli
karara baktığınızda, o 7 hâkimin de “Bizi buraya yollayan irade bizden bu
seçimin iptalini istiyor. İstanbul’u verirsek Türkiye’yi veririz.” dediğini,
karar ile gerekçeyi ve aradaki sürede yapılan algı operasyonunu, “250 sayfalık
gerekçe yazılıyor.” denirken 12 sayfa gerekçe, gerisi muhalefet şerhi ve
hepimizin bildiği yazışmalardan ibaret o 250 sayfanın siyasi propagandasını da gördükçe
kimin ne yapmaya çalıştığı gözler önündedir.
Sayın
Başkan, oralara dönmeyecektik ama madem bir hakkın suistimali bir başka yönden
devam ediyor, elbette Atatürk’ün manevi kızına laf söyleyenleri hastanede
ziyaret edeni eleştirdiğimizde “Efendim, bugünkü kimliği Millî Savunma
Bakanıdır, o günkü kimliği Genelkurmay Başkanıdır, biz kayıtsız şartsız sahip
çıkarız.” diyenlere, birilerine…
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Grup Başkan Vekili. 
ÖZGÜR
ÖZEL (Manisa) – …şunu hatırlatmak lazım: “Ali Türkşen” diye Kardak krizinde
canını ortaya koyan, daha sonra da beş yıl boyunca FETÖ kumpasıyla hapis yatan
ve hepimizin göğsünü kabartan birisine birileri en ağza alınmayacak hakaretleri
ederken sırf partimdendir diye ona susup da daha sonra bu hakarete de “Efendim,
orduda kritik görevleri var, ondan eleştirilemez.” diyenlere “Allah aşkına,
birazcık elinizi vicdanınıza koyun.” deriz. Ha, o el eğer vicdana gittiyse bir
de açtıkları seçim matematiği üstünden bir şey söyleriz. Alınan yüzde 7 oy
sadece MHP’nin seçime girdiği yerlerdeki oymuş. Arkadaşlar, Adana’da MHP’ye
verilen oyları, MHP’ye verilen AK PARTİ oylarını kendinize sayarken Mersin’de,
Manisa’da yüz binlerce AK PARTİ oyunu MHP’ye sayarken…
(Mikrofon
otomatik cihaz tarafından kapatıldı)
BAŞKAN
– Toparlayalım Sayın Grup Başkan Vekili.
ÖZGÜR
ÖZEL (Manisa) – Bu, bu kadar sık kapanmasa keşke.
MUHAMMED
FATİH TOPRAK (Adıyaman) – Daha ne kadar konuşacaksınız?
ÖZGÜR
ÖZEL (Manisa) - …kendinize sayarken daha sonra seçime girdiğiniz bir
coğrafyadaki sadece…
MUHAMMED
FATİH TOPRAK (Adıyaman) – Daha ne kadar konuşacaksın? Başkanım…
ÖZGÜR
ÖZEL (Manisa) – Sen mi karar vereceksin kardeşim ona?
BAŞKAN
– Buyurun Sayın Özel.
ÖZGÜR
ÖZEL (Manisa) – Senin bir grup başkan vekilin yok mu, seni uyarsın.
MUHAMMED
FATİH TOPRAK (Adıyaman) – Bir saat mi dinleyeceğiz sizi, bir saat mi
dinleyeceğiz sizi?
ÖZGÜR
ÖZEL (Manisa) - Bu nasıl bir hadsizlik yahu!
MUHAMMED
FATİH TOPRAK (Adıyaman) – Siz de haddinizi bileceksiniz!
ÖZGÜR
ÖZEL (Manisa) - Bu nasıl bir hadsizlik yahu! Başkana talimat vermek senin
haddine mi?
MUHAMMED
FATİH TOPRAK (Adıyaman) – Sizin zırvalarınızı dinliyoruz.
ÖZGÜR
ÖZEL (Manisa) – Bir dön, bak bakalım, grup başkan vekilleri ne diyor?
Terbiyenin de, terbiyesizliğinin de bir kantarı, bir topuzu var yahu! Böyle bir
şey olur mu?
EROL
KAVUNCU (Çorum) – Terbiyesiz sensin!
ZÜLFÜ
DEMİRBAĞ (Elâzığ) – Doğru konuş lan!
LÜTFÜ
TÜRKKAN (Kocaeli) – Arkadan, oradan bağırma, otur oturduğun yerde arkadaş!
Artist!
NAZIM
MAVİŞ (Sinop) – Terbiyesizliği siz yapıyorsunuz!
ÖZGÜR
ÖZEL (Manisa) – Arkadaşlar, bağırmakla haklı olunmuyor; otur.
NAZIM
MAVİŞ (Sinop) – Bir milletvekiline “Terbiyesiz.” diyemezsin.
ÖZGÜR
ÖZEL (Manisa) – Böyle bir şey yok, böyle bir şey yok, herkes haddini bilecek! 
EROL
KAVUNCU (Çorum) – Terbiyesiz sensin!
NAZIM
MAVİŞ (Sinop) – Sen de haddini bil, grup başkan vekili olmak sana her şeyi
yapma hakkını vermez.
ÖZGÜR
ÖZEL (Manisa) – Benim grubumdan birisi laf etti mi, gidip direkt müdahale
ediyorum. Haddinizi bileceksiniz! (AK PARTİ sıralarından gürültüler)
BAŞKAN
– Sayın Özel, buyurun.
NAZIM
MAVİŞ (Sinop) – Grup Başkan Vekili olman terbiyesizlik yapma hakkı vermiyor. 
BAŞKAN
– Beyler, hatibi dinleyeyim arkadaşlar, sayın milletvekilleri.
ÖZGÜR
ÖZEL (Manisa) – Sayın Başkan, tam da son cümleye geldiğimizde kesildi.
Milliyetçi Hareket Partisinin Sayın Grup Başkan Vekili biraz elini vicdanına
koysun veya bu yaptığı 18,81 hesabını tutturacaksa işin basit yolu şudur: Bir
tek Osmaniye’de seçime girip yüzde 54 de alabilirsiniz arkadaşlar. Kolay
gelsin.
ERKAN
AKÇAY (Manisa) – YSK sonuçları.
MUHAMMED
LEVENT BÜLBÜL (Sakarya) – YSK’nin kabulü, el insaf ya! YSK’nin rakamı…
ÖZGÜR
ÖZEL (Manisa) - Teşekkür ediyorum Sayın Başkan. (CHP sıralarından alkışlar)
MUHAMMED
LEVENT BÜLBÜL (Sakarya) – Efendim, bir söz talebim var.
BAŞKAN
– Sayın Özkan’a söz vereyim, sonra size söz vereyim.
Sayın
Özkan, buyurun.
26.- Denizli Milletvekili Cahit Özkan'ın, 27 Mayıs
darbesinin 59’uncu yıl dönümüne, 15 Temmuz iradesinin milletin birlik ve
beraberliğinin teminatı olduğuna, vesayetçi yargı ve bürokrasi ile demokratik
yargı ve bürokrasinin ne anlama geldiğine, 27 Mayıs dönemin Gümrük ve Tekel
Bakanı Gün Sazak’a ölümünün 39’uncu yıl dönümünde, sanatçı Eşref Kolçak’a ve
Fırat Kalkanı Harekâtı’nda yaralanarak şehit olan Piyade Uzman Onbaşı Yaşar
Yıldırım’a Allah’tan rahmet dilediğine, Gazeteci Sabahattin Önkibar’a yapılan
saldırıyı kınadığına ilişkin açıklaması
CAHİT
ÖZKAN (Denizli) – Sayın Başkan, değerli milletvekilleri; tabii, 27 Mayıs,
demokrasi tarihimiz açısından acı bir gün, Allah bir daha yaşatmasın. Ancak
demokrasiye karşı yapılan bu tür saldırılara karşı elbette hep beraber mücadele
etmemiz gerekiyor. 27 Mayıs, Türkiye'de demokrasi tarihi açısından acı bir
kapının aralanmasına neden oldu ve o günden bugüne sayısız darbe teşebbüsüyle
ve darbelerle de karşı karşıya kaldık. 
Tabii,
aslında idam sehpasına götürülen Adnan Menderes, Fatin Rüştü Zorlu, Hasan
Polatkan değildi, aziz milletimizin iradesiydi. İşte, o günden bugüne
yaşadığımız bütün darbe teşebbüslerinin arkasında, aslında, ülkemizin ekonomik
kaynaklarının, millî iradesinin, insan kaynaklarının acaba kimler arasında
nasıl paylaştırılacak... Onların mücadelesini veren bir anlayışla millî irade
bugünlere geldi. Evet, “millî irade” dediğimiz “Milletin bütün kaynaklarını
ancak ve ancak aziz milletimizle paylaşırız.” anlayışıdır. Bütün saldırılara
karşı yekvücut dik durmayı gerektirir.
Ben
ilkokulda okurken, mekânı cennet olsun… Öğretmenlerimize sadece 24 Kasımı
bekleyerek Öğretmenler Günü’nde teşekkür etmemize gerek yok. Öğretmenimizin
bize ilk öğrettiği şey, soğanla soğanın, elmayla elmanın, armutla armudun
hesaplanması gerektiğiydi. Bugün 27 Mayıs gibi hain bir darbe teşebbüsünü
konuşurken maalesef soğanı, elmayı, armudu hepsini bir araya katarak bugünlerde
yine hukuk ve demokrasi açısından, yine Anayasa'nın vermiş olduğu yetkiler
çerçevesinde mahkemelerin vermiş olduğu kararı dahi bir darbe teşebbüsü olarak
ifade etmenin apaçık bir hezeyan olduğunu ifade etmek istiyorum. 
(Mikrofon
otomatik cihaz tarafından kapatıldı) 
BAŞKAN
– Toparlayalım Sayın Grup Başkan Vekili.
CAHİT
ÖZKAN (Denizli) – Bakın, 27 Mayıs hangi şartlar altında gerçekleştirildi?
Baktığımız zaman, bugün millî iradeye karşı, demokrasimize karşı
gerçekleştirilen saldırıların bire bir aynısını maalesef o dönemde yaşadık.
Yine o dönemde öğrenci eylemleriyle, yine heyulalarla meydanlarda hareketlilik
ortaya koymak suretiyle Sayın Menderes’in bu ülke için kurmuş olduğu aydınlık
ve güzel hayalleri acaba nasıl sekteye uğratabiliriz, bunların hesabı yapıldı.
Bizim yöremizde çok anlatılır Adnan Menderes, Ege’mizin insanıdır, ülkemizin ve
demokrasimizin şehididir. Ne diyordu birileri? “Menderes, Menderes; bendine gir
Menderes, seni ben bile kurtaramam.” diyorlardı.
(Mikrofon
otomatik cihaz tarafından kapatıldı) 
BAŞKAN
– Buyurun.
CAHİT
ÖZKAN (Denizli) - İşte, o zaman yaşananlara baktığımızda, o dönemde demokrasiye
sahip çıkmayanlar acaba bugün Gezi’de, 17/25 Aralıkta, 15 Temmuzun o sözde 7
Ağustos mutabakatında neredeler? Bakın, tarih tekerrürden ibarettir. Bugün
karşı karşıya kaldığımız saldırılar maalesef demokrasimizi, ulusal birliğimizi,
vatanımızı, devletimizi ve bayrağımızı hedef almaktadır. Yarın biz acaba
ülkemizin istiklaline kaşı yeniden saldırılarla karşı karşıya kaldığımızda
yeniden lanet okuyarak mı yola devam edeceğiz? Hayır, artık 15 Temmuz iradesi
bu milletin birlik ve beraberliğinin ve geleceğe bir vücut olarak, yekvücut
yürümesinin teminatı olmuştur. Ne kadar uğraşırlarsa uğraşsınlar, çabalarlarsa
çabalasınlar bu ülkenin birliğini ve beraberliğini artık kimse tehdit
edemeyecek.
Bakınız,
özellikle Yüksek Seçim Kuruluyla ilgili ifade ediliyor, atlayıp geçemeyiz,
mutlaka vurgularız. 
(Mikrofon
otomatik cihaz tarafından kapatıldı) 
BAŞKAN
– Buyurun. 
CAHİT
ÖZKAN (Denizli) - Bakınız, vesayetçi bir yargı ve bürokrasi ile demokratik bir
yargı ve bürokrasinin anlamı nedir? Eğer yargı ve bürokrasi vesayetle
yönetiliyorsa orada millî irade örselenir ve millet dışı millî iradenin
kaçırılması girişimleri desteklenir. 
Bakınız,
dünden bugüne millî iradenin örselenme girişimlerine, darbelere, muhtıralara,
cuntalara, postmodern darbelere baktığımızda, orada kaçırılmak istenen milletin
iradesiydi ancak, bugün, 6 Mayıs tarihinde -işte, burada karar- Yüksek Seçim
Kurulu bir karar verdi. Bir mahkeme kararıdır ve bu karar diyor ki: “23 Haziranda
İstanbul seçimleri yenilecek.” Bey olsan ne olur, paşa olsan ne olur. Bir aylık
süre zarfında, aziz milletimiz, İstanbullu vatandaşlarımız gidecek sandığa
kararını, iradesini yansıtacak. 
(Mikrofon
otomatik cihaz tarafından kapatıldı) 
BAŞKAN
– Toparlayın Sayın Grup Başkan Vekili.
CAHİT
ÖZKAN (Denizli) – Yani vesayet makamları, milletin iradesini milletten
kaçırarak millî irade dışı mihraklarla bu ülkenin geleceği hakkında karar
verirken, demokratik yargı, demokratik mekanizmalar milletin iradesinin
kaçırılma girişimlerine “dur” diyerek sandığı yeniden milletin huzuruna
getirir.
Bakın,
patatesle patates, elmayla elma, soğanla soğan. Konuşuyorsak darbeyi
konuşacağız. Anayasal hukuk düzeninde, özellikle 15 Temmuz hainlerini bu ülke
içerisinde bulundukları makamlardan tasfiye etmek için yine anayasal bir
mekanizma olan olağanüstü hâl ilan edilmesi ve kanun hükmünde kararname
çıkarılması anayasal demokratik düzenin bir gereğidir. İngiltere’de,
Amerika’da, Avrupa’da, bütün gelişmiş demokrasilerde olduğu gibi bizdeki bir
mekanizmadır, o işletilmiştir. Ona “darbe” dersek, o zaman ulusal birliğimizi,
maalesef, tehlikeye düşüren karanlık mihraklara yol vermiş oluruz, buna müsaade
edemeyiz.
(Mikrofon
otomatik cihaz tarafından kapatıldı) 
BAŞKAN
– Toparlayın. 
CAHİT
ÖZKAN (Denizli) – Son söz olarak, ülkemiz ve milletimiz için aydınlık, güzel
hayaller kuran demokrasi şehidi Gün Sazak’ı rahmet ve şükranla anıyorum, mekânı
cennet olsun.
Yine,
Türk sinemasının babacan yüzlü sanatçısı Eşref Kolçak’a Allah’tan rahmet diliyor
ve bu ülke için yapmış olduğu güzel sanat eserlerinin milletimizin sinesinde en
güzel yeri her zaman taşıyacağını ifade ediyorum.
Bir
gazeteci olarak Sabahattin Önkibar’a yönelen şiddet eylemini de kınıyorum.
Demokrasinin bir gereği olarak basın kuruluşları ve gazeteciler demokratik,
aydın toplumun gereğidir. Onların faaliyetlerine şiddet eylemiyle dur
denilmesini asla kabul etmediğimizi ifade ediyorum. Yeniden, Adnan Menderes,
Fatin Rüştü Zorlu ve Hasan Polatkan’ı rahmet ve minnetle anıyorum. 
Bugün
toprağa göndereceğimiz, Fırat Kalkanı Operasyonu’nda 30 Nisanda yaralanan Yaşar
Yıldırım şehidimizi de bugüne kadar toprağa gönderdiğimiz bütün şehitlerimiz
gibi rahmet, minnet ve şükranla anıyoruz. Mekânları cennet olsun, Allah rahmet
eylesin. (AK PARTİ sıralarından alkışlar) 
BAŞKAN
– Teşekkür ederim.
MUHAMMED
LEVENT BÜLBÜL (Sakarya) – Sayın Başkanım…
BAŞKAN
– Demin birisi “Sayın Özel ne kadar konuşacak?” dedi de Sayın Özkan için bir
itirazı olmadı o arkadaşımızın. 
CAHİT
ÖZKAN (Denizli) – Ama bak oradan…
ÖZGÜR
ÖZEL (Manisa) – Bizim gruptan da bir tane müdahale gelmedi. 
LÜTFÜ
TÜRKKAN (Kocaeli) – Bravo! Gerçek, demokrat bir başkan. (İYİ PARTİ sıralarından
alkışlar) 
CAHİT
ÖZKAN (Denizli) – Demek ki tehditle… Başkanım, “Öbür taraftan da gelmedi.”
demekle… 
ÖZGÜR
ÖZEL (Manisa) – Demek ki…
CAHİT
ÖZKAN (Denizli) – Tahrik edersen o başka yani. Kabul etmiyoruz ama…
MUHAMMED
LEVENT BÜLBÜL (Sakarya) – Sayın Başkanım, çok kısa bir şey… Sataşmaya da mahal
vermeyeceğiz, söz veriyoruz.
BAŞKAN
– Sayın Bülbül…
Gündeme
geçelim değerli arkadaşlar.
MUHAMMED
LEVENT BÜLBÜL (Sakarya) – Sayın Başkanım, çok kısa bir… 
BAŞKAN
– Buyurun. 
27.- Sakarya Milletvekili Muhammed Levent Bülbül'ün, 31
Martta Milliyetçi Hareket Partisinin il genel meclisi seçimlerinde aldığı oy
oranına ilişkin açıklaması
MUHAMMED
LEVENT BÜLBÜL (Sakarya) – Teşekkür ederim Sayın Başkanım.
Şimdi,
demin bu seçim neticeleri konusunda verilen rakamlar, üzerinde tartışılabilir
rakamlar değil. Bunlar YSK tarafından da deklare edilmiş rakamlar. Her siyasi
partinin kendi başına girdiği il genel meclisi oyları kriter olması açısından
daha kıymetlidir diye biz bu rakamları veriyoruz, daha önemlidir diye
veriyoruz. Milliyetçi Hareket Partisinin Cumhur İttifakı çatısı altında değil,
kendi başına girdiği seçimlerde almış olduğu oy oranı 18,81, il genel meclisi
oyları. Cumhuriyet Halk Partisinin ise 17,46 olarak il genel meclisinde
gözüküyor. Büyükşehir belediyesi ve belediyelerde de oy oranları farklı, orada
da ittifaklar bünyesinde girildi ve tabii ki farklı ittifaklar bünyesinde bir
parti hangi aday etrafında toplandıysa o parti üzerinde oy verdi. Sizde de aynı
şekilde oldu. Bu noktada değişen bir durum söz konusu değil. Milliyetçi Hareket
Partisinin 18,81 açıklamasını yapması gayet haklıdır. 
(Mikrofon
otomatik cihaz tarafından kapatıldı) 
MUHAMMED
LEVENT BÜLBÜL (Sakarya) – Bitiriyorum efendim, bitiriyorum. 
BAŞKAN
– Buyurun, bitirin lütfen. 
MUHAMMED
LEVENT BÜLBÜL (Sakarya) – Cumhuriyet Halk Partisinin de büyükşehir belediyesi
ve belediye başkanlıklarındaki oyu 30,12. Bunun içerisinde sadece sizin oyunuz
da yok, bunu siz de kabul edersiniz; bu noktada bir tartışma yok. Biz de
7,31’le ilgili yaptığımız açıklamada da dedik ki: “27 büyükşehirde aday
çıkarmadık.” Bu, bu kadar açık, rakamlar ortadadır. Bu noktada Milliyetçi Hareket
Partisinin 18,81 açıklamasını yapması da son derece normaldir. Genel
Başkanımızın şu 1881 metaforundan da bu kadar niye sıkıntı duyuyorsunuz, onu
anlamadım. Çünkü bu şöyle bir şeydir yani bu, akıllara kazımak için, hafızalara
yer etmesi için yapılmış olan bir şeydir. Bu noktada belki siz CHP’nin aldığı
oyu kâğıda bakarak hatırlamak durumunda kalıyorsunuz ama MHP’nin aldığı oyu hiç
unutmuyorsunuz. Bu hayırlı ve güzel bir faaliyettir. Bu noktada Genel
Başkanımıza da teşekkür ediyoruz. 
Saygılar
sunuyorum. (MHP sıralarından alkışlar) 
ÖZGÜR
ÖZEL (Manisa) – Sayın Başkan… 
BAŞKAN
– Buyurun Sayın Özel.
28.- Manisa Milletvekili Özgür Özel'in, Sakarya
Milletvekili Muhammed Levent Bülbül’ün yaptığı açıklamasındaki bazı ifadelerine
ilişkin açıklaması
ÖZGÜR
ÖZEL (Manisa) – Aynı üslup ve matematik çabasıyla sınırlı kalacağım, fazla bir
sataşma olmayacak. 
Yöntemi
dikkatlice dinleyince şu ortaya çıkıyor: Parlamentodaki partilerin toplam oyu
yüzde 180 falan olabilir herkes gönlüne göre bir rakam açıklarsa. Milliyetçi Hareket
Partisi seçime bir tek Osmaniye’de girip “Benim Türkiye’deki oyum yüzde 54.”
diyebilir.
ERKAN
AKÇAY (Manisa) – YSK sonuçları ya. 
ÖZGÜR
ÖZEL (Manisa) – Herkes kendine göre birtakım okumalar yapabilir de bu
seçimlerden aldığın oyun akılda kalması için Atatürk’ün doğum tarihine muhtaç
olmak yerine, Cumhuriyet Halk Partisi seçmeni bu seçimleri hatırladığında,
İstanbul, Ankara, İzmir başta olmak üzere, aldığı büyükşehirleri, aldığı
belediyeleri ve Ekrem İmamoğlu başta olmak üzere bütün adaylarının büyük zaferini
hatırlayacak. Allah sizin yardımcınız olsun. 
Teşekkür
ederim. (CHP sıralarından alkışlar)
MUHAMMED
LEVENT BÜLBÜL (Sakarya) – Rahatsızlık bizde değil, rahatsızlık sizde. 
ERKAN
AKÇAY (Manisa) – Arkadaşlar, CHP’nin oyu 17,46, MHP’nin oyu 18,81 yani aynı
şeyde. 1746’dan ne çıkarırsınız bilemem ama 1881’den çok şey çıkar; bir daha
hiç unutmazsınız. 
BAŞKAN
– Gündeme geçiyoruz. 
Başkanlığın
Genel Kurula sunuşları vardır. 
Türkiye
Büyük Millet Meclisi Başkanlığının iki tezkeresi vardır, ayrı ayrı okutup
bilgilerinize sunacağım. 
VI.- BAŞKANLIĞIN GENEL KURULA SUNUŞLARI
A) Tezkereler
1.- Türkiye Büyük Millet Meclisi Başkanlığının,
Azerbaycan Cumhuriyeti Millî Meclisi Başkan Yardımcısı Bahar Muradova’nın vaki
davetine icabetle 12 Haziran 2019 tarihinde Azerbaycan'ın başkenti Bakü'de
gerçekleştirilecek olan Bakü Bölgesel İşbirliği ve Güvenlik Konferansına
katılması hususu Genel Kurulun 16 Mayıs 2019 tarihli ve 79'uncu Birleşiminde
kabul edilen TBMM Başkan Vekili Süreyya Sadi Bilgiç Başkanlığında bir heyeti oluşturmak
üzere siyasi parti gruplarının bildirmiş olduğu isimlere ilişkin tezkeresi
(3/762)
23/5/2019
Türkiye Büyük Millet Meclisi Genel Kuruluna
Azerbaycan
Cumhuriyeti Millî Meclisi Başkan Yardımcısı Bahar Muradova’nın vaki davetine
icabetle, Türkiye Büyük Millet Meclisi Başkan Vekili Süreyya Sadi Bilgiç
Başkanlığında, 12 Haziran 2019 tarihinde Azerbaycan'ın başkenti Bakü'de
gerçekleştirilecek olan "Bakü Bölgesel İşbirliği ve Güvenlik Konferansı”na
Türkiye Büyük Millet Meclisinden bir heyetin katılması hususu Genel Kurulun
16/5/2019 tarihli ve 79'uncu Birleşiminde kabul edilmiştir.
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 2'nci maddesi uyarınca heyeti oluşturmak üzere
siyasi parti gruplarının bildirmiş olduğu isimler Genel Kurulun bilgilerine
sunulur.
 Mustafa
Şentop
 Türkiye
Büyük Millet Meclisi
 Başkanı
Ad
ve Soyad Seçim Çevresi
Tekin
Bingöl (Ankara)
Yaşar
Karadağ (Iğdır)
Mustafa
Hilmi Dülger (Kilis)
İsmail
Bilen (Manisa)
Recep
Uncuoğlu (Sakarya)
BAŞKAN
– Bilgilerinize sunulmuştur.
Diğer
tezkereyi okutuyorum: 
2.- Türkiye Büyük Millet Meclisi Başkanlığının, 4-5
Haziran 2019 tarihlerinde Polonya'nın başkenti Varşova'da düzenlenecek olan
Orta ve Doğu Avrupa Ülkeleri Parlamento Başkanları 4'üncü Toplantısına
katılması hususu Genel Kurulun 15 Mayıs 2019 tarihli ve 78'inci Birleşiminde
kabul edilen TBMM Başkan Vekili Levent Gök Başkanlığında bir heyeti oluşturmak
üzere siyasi parti gruplarının bildirmiş olduğu isimlere ilişkin tezkeresi
(3/763)
24/5/2019
Türkiye Büyük Millet Meclisi Millet Meclisi Genel
Kuruluna
Türkiye
Büyük Millet Meclisi Başkan Vekili Levent Gök Başkanlığında bir heyetin 4-5
Haziran 2019 tarihlerinde Polonya'nın başkenti Varşova'da düzenlenecek olan
Orta ve Doğu Avrupa Ülkeleri Parlamento Başkanları 4'üncü Toplantısına
katılması Genel Kurulun 15/5/2019 tarihli ve 78'inci Birleşiminde kabul
edilmiştir.
28/3/1990
tarihli ve 3620 sayılı Türkiye Büyük Millet Meclisinin Dış İlişkilerinin
Düzenlenmesi Hakkında Kanun'un 2'nci maddesi uyarınca heyeti oluşturmak üzere
siyasi parti gruplarının bildirmiş olduğu isimler Genel Kurulun bilgilerine
sunulur.
 Mustafa
Şentop
 Türkiye
Büyük Millet Meclisi
 Başkanı
Ad
ve Soyad Seçim Çevresi
Mehmet
Göker (Burdur)
Zemzem
Gülender Açanal (Şanlıurfa)
Bahar
Ayvazoğlu (Trabzon)
BAŞKAN
– Bilgilerinize sunulmuştur.
İYİ
PARTİ Grubunun İç Tüzük’ün 19’uncu maddesine göre verilmiş bir önerisi vardır,
okutup işleme alacağım ve oylarınıza sunacağım.
VII.- ÖNERİLER
A) Siyasi Parti Grubu Önerileri
1.- İYİ PARTİ Grubunun, 14/5/2019 tarihinde Adana
Milletvekili İsmail Koncuk ve 19 milletvekili tarafından, 2012 KPSS sınavına
ilişkin eski ÖSYM Başkanının ifadesinde bahsettiği bazı hususların
araştırılması amacıyla verilmiş olan (10/1204) esas numaralı Meclis Araştırması
Önergesinin ön görüşmelerinin, Genel Kurulun 27 Mayıs 2019 Pazartesi günkü
birleşiminde yapılmasına ilişkin önerisi 
27/5/2019
Türkiye Büyük Millet Meclisi Başkanlığına
Danışma
Kurulu 27/5/2019 Pazartesi günü (bugün) toplanamadığından, grubumuzun aşağıdaki
önerisinin İç Tüzük’ün 19'uncu maddesi gereğince Genel Kurulun onayına
sunulmasını saygılarımla arz ederim.
 Lütfü
Türkkan
 Kocaeli

 Grup
Başkan Vekili
Öneri:
Adana
Milletvekili İsmail Koncuk ve arkadaşları tarafından, 2012 yılında yapılan KPSS
sınavında çalınan sorular ve sonrasında yaşanan şaibeli durumların
araştırılması amacıyla, 14/5/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin diğer önergelerin
önüne alınarak görüşmelerinin 27/5/2019 Pazartesi günkü birleşimde yapılması
önerilmiştir.
BAŞKAN
– Önerinin gerekçesini açıklamak üzere İYİ PARTİ Grubu adına Adana Milletvekili
Sayın İsmail Koncuk’a söz veriyorum. (İYİ PARTİ sıralarından alkışlar)
Süreniz
beş dakikadır. 
İYİ
PARTİ GRUBU ADINA İSMAİL KONCUK (Adana) – Sayın Başkan, değerli
milletvekilleri; yüce heyetinizi saygıyla selamlıyorum.
Bu
KPSS hırsızlığı meselesi, biliyorsunuz, son derece önemli. Milyonlarca
evladımızın alın teri çalındı. Onun için bu şarkı burada bitmemeli. Yani sadece
soruları çalan, soruların verildiği kişilerin tespiti yetmez. Bu hırsızlığa
kimler önayak olmuş, kimler göz yummuş, kimler çanak tutmuş, bunları da bu
milletin bilmeye hakkı var. 
Bakın,
ÖSYM eski Başkanı Ali Demir gözaltına alındı ve bırakıldı. Basında yer alan
haberlere göre Ali Demir’in “Neden FETÖ’cülerle çalışmayı sürdürdünüz?”
sorusuna, “Neden delil olan soru kitapçıklarını yaktınız?” sorusuna siyasileri
işaret ettiğini görüyoruz. Tabii, burada bu KPSS hırsızlığı eksik biliniyor;
2010 ve 2012 karıştırılıyor. 2010’da bir KPSS hırsızlığı vardı, belgesi kondu;
biz koyduk, iptal ettirdik eğitim bilimleri sınavını. 2012’de de sınav soruları
sınav başladıktan hemen sonra bir internet sitesinde yayınlandı.
“Yayınlanabilir.” diyeceksiniz ama yayınlanan soru sırası sadece ÖSYM’nin
elinde olması gereken master kitapçıktaki soru sırasıydı. Yani bir tek ÖSYM’nin
elinde olan soru kitapçığının neden sınavdan bir saat sonra internet
sitelerinde yayınlandığını ben o tarihte ÖSYM Başkanı Ali Demir’e sormuştum,
hatta bir televizyon programında bunun açıklanması gerektiğini ısrarla
savunmuştum. Şu anda Grup Başkanınız olan Sayın Naci Bostancı telefonla
programa katılmıştı, sınavın tertemiz bir sınav olduğunu savunmuştu; çok iyi
hatırlıyorum. 
Şimdi,
bakın, Ali Demir diyor ki: “2012 yılında sınavda soruların çalındığını, matbaa
aşamasında alındığını tespit ettik ama Diyarbakır sınırlarıyla sınırlı bir
hırsızlık olduğunu, bir tespit olduğunu anladım, lokal olduğunu tespit ettik,
onun için iptal etmedik.” Ama haberlere yansıyan bir diğer iddia da önemli bir
kişinin “İptal etmeyin.” talimatı sebebiyle 2012 sınavında tespit edilen
hırsızlığa rağmen sınavı iptal etmediklerini ifade ediyor. 
Değerli
milletvekilleri, Ali Demir’i gözaltına aldılar, Ali Demir’in hataları çok. Ali Demir’in
onda 1’i, binde 1’i kadar hatası olanlar bugün ihraç, kamudan ihraç, açıkta,
hapiste olanlar var; Ali Demir serbest bırakıldı. Aklımıza geliyor, acaba Ali
Demir’in serbest bırakılmasının sebebi, o önemli siyasetçinin adının ifşa olma
ihtimali midir? Bunu bu milletin bilmeye hakkı var.
Yani
hırsızlık yapılıyor, ÖSYM tespit ediyor, Diyarbakır’a soruların USB bellekte
gittiğini Ali Demir ifade ediyor ve sınav iptal edilmiyor ve milyonlarca
memleket evladının alın terinin çalınmasına izin veriliyor, göz yumuluyor.
Bugün
çıkıp 2010, 2012 KPSS’de işte FETÖ şöyle yaptı, FETÖ böyle yaptı demenin bir
âlemi yok. Siyaset içerisinde bu hırsızlığa göz yuman kimlerdi, göz yumulması
talimatını veren, sınavın iptal edilmemesi talimatını veren... Bakın, Ali Demir
“Diyarbakır’a gittiğini tespit ettik.” diyor. Yani bu, Diyarbakır’a…
MUHAMMED
FATİH TOPRAK (Adıyaman) – Kimse göz yummadı. Kim göz yumdu?
İSMAİL
KONCUK (Devamla) – İfadesinde söylüyor, ifadesinde var. Lütfen inceleyin. 
Bu
tespit yapıldıysa Diyarbakır dışında diğer illere soruların gitmediğini nereden
bileceğiz? Kaldı ki Diyarbakır’la sınırlı kalması bir sınavın sağlıklı olduğu
anlamına gelir mi? Bir hırsızlık ortada ve bu tespit ediliyor. Bu milletin bu
hırsızlığın arkasında kimlerin olduğunu, hangi siyasetçilerin olduğunu, hangi
önemli siyasetçinin “Sınavı iptal etmeyin.” talimatını verdiğini öğrenmeye,
bilmeye hakkı olduğunu düşünüyorum ben. Milyonlarca insan, evladımız alın teri
dökecek, KPSS’ye çalışacak, hırsızlık yapıldığı tespit edilecek ama iptal edilmeyecek
ve sorumlular gerekli cezayı almayacak ve Ali Demir serbest bırakılacak. 
(Mikrofon
otomatik cihaz tarafından kapatıldı) 
İSMAİL
KONCUK (Devamla) – Sayın Başkanım…
BAŞKAN
– Buyurun, toparlayın.
İSMAİL
KONCUK (Devamla) – Buna, bu yaşananlara AK PARTİ Grubunun vicdanı “Evet,
kardeşim, yapılanlar doğrudur.” diyorsa söyleyecek tek sözüm yok. 
Peki,
ne düşünüyorsunuz şimdi? Hakkı gasbedilen, memur olamayan, öğretmen olamayan,
devlet kademelerinde iş bulamayan bu milyonlarca gencimizin hakkını yeniden teslim
etmek amacıyla nasıl bir yol takip etmek lazım? Hazreti Ömer adaletini
anlatırken Akif ne diyor? “Kenar-ı Dicle’de bir kurt aşırsa koyunu, adli ilahî
Ömer’den sorar onu.”
Ya,
sizin zamanınızda hırsızlık ayyuka çıkıyor, sizin hiçbir sorumluluğunuz yok! Hani
Hazreti Ömer adaletiydi? Bu muydu anlayışınız? Onun için ben siyasi ayağının
da… Bu FETÖ’nün elbette buradaki dahlini biliyoruz. 2012’de FETÖ mü, PKK mı,
onu tam tespit edemedik çünkü siyasetçi gizleyince tespit zorlanıyor. Bunların
araştırılması gerektiğini ifade ediyorum. 
Saygılar
sunuyorum. (İYİ PARTİ ve CHP sıralarından alkışlar)
BAŞKAN
– 27 Mayıs mağduru olduğunu söyleyen sayın milletvekiline bir dakikalık, 60’a
göre…
V.- AÇIKLAMALAR (Devam)
29.- Van Milletvekili İrfan Kartal'ın, 27 Mayıs darbesinin
59’uncu yıl dönümü vesilesiyle 27 Mayıs mağduru olarak yaşananlara ilişkin
açıklaması
İRFAN
KARTAL (Van) – Sayın Başkan, teşekkür ediyorum. 
Sayın
Başkan, sayın milletvekilleri; bugün 27 Mayıs, 27 Mayıs ihtilalinin 59’uncu
yılı. Türkiye Cumhuriyeti tarihinde gerçekleşmiş olan ilk askerî darbedir.
Demokrasi tarihimizde bir kara leke ve benim için de kapkara bir dönem oldu.
Temel hak ve özgürlükler gasbedilmiş, sivil siyasete son verilmiş, askerî
vesayetin zulmü ve hükmü sürmüştür. 
27
Mayıs sabahı saat 05.00’te –o zaman 10 yaşındaydım- kapı çalındı. Askerler, 3
amcamla birlikte babamı cemseye alarak Sivas kampına götürdüler. Sayıları 300
kişiyi buldu. Bu kişiler çeşitli illerde mecburi iskana tabi tutuldular, tarihe
“55 ağalar” diye geçtiler. Bu sürgün iki sene dört ay sürdü, çok zor yaşamları
oldu. 
(Mikrofon
otomatik cihaz tarafından kapatıldı) 
İRFAN
KARTAL (Van) – Kiminin çocuğu, kiminin oğlu öldü; yanlarında olamadılar. Hâlâ
suçlarının ne olduğunu bilmiyoruz. 
Yüce
Meclise saygılar sunarım. (AK PARTİ sıralarından alkışlar) 
VII.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, 14/5/2019 tarihinde Adana
Milletvekili İsmail Koncuk ve 19 milletvekili tarafından, 2012 KPSS sınavına
ilişkin eski ÖSYM Başkanının ifadesinde bahsettiği bazı hususların
araştırılması amacıyla verilmiş olan (10/1204) esas numaralı Meclis Araştırması
Önergesinin görüşmelerinin, Genel Kurulun 27 Mayıs 2019 Pazartesi günkü
birleşiminde yapılmasına ilişkin önerisi (Devam)
BAŞKAN
– Halkların Demokratik Partisi Grubu adına İstanbul Milletvekili Sayın Erol
Katırcıoğlu’na söz veriyorum. 
Buyurun.
(HDP sıralarından alkışlar) 
Süreniz
üç dakikadır. 
HDP
GRUBU ADINA EROL KATIRCIOĞLU (İstanbul) – Teşekkür ederim Sayın Başkan. 
Sayın
milletvekilleri, hepinize saygılar sunuyorum. 
Şimdi,
İYİ PARTİ’nin KPSS sınavıyla ilgili olarak vermiş olduğu bu önerge esasında
daha geniş bir çerçeveden ele alınması gereken bir önerge gibi geliyor bana.
Çünkü anladığımız kadarıyla bu cemaat mekanizması sadece KPSS değil, benim saydığım…
MUHAMMED
FATİH TOPRAK (Adıyaman) – Cemaat değil, terör örgütü. 
EROL
KATIRCIOĞLU (Devamla) – Efendim?
MUHAMMED
FATİH TOPRAK (Adıyaman) – Terör örgütü, cemaat değil.
EROL
KATIRCIOĞLU (Devamla) – Siz öyle deyin canım, siz öyle deyin. Yani sataşmak zorunda
mısınız?
HÜSEYİN
KAÇMAZ (Şırnak) – Ya, bir sus! Sana mı soracak ya! 
MUHAMMED
FATİH TOPRAK (Adıyaman) – FETÖ, terör örgütüdür. 
HÜSEYİN
KAÇMAZ (Şırnak) – Daha dün ortağıydın, kol kolaydın, şimdi konuşuyorsun. 
EROL
KATIRCIOĞLU (Devamla) – Arkadaşlar, siz “FETÖ terör örgütü” dediğiniz için ben
de “FETÖ terör örgütü” demek zorunda değilim, bir. 
İkincisi…
EROL
KAVUNCU (Çorum) – Demek ki…
EROL
KATIRCIOĞLU (Devamla) – Müsaade edin, müsaade edin. Siz de sıra gelince
konuşacaksınız ama arkadaşlar…
EROL
KAVUNCU (Çorum) – FETÖ, terör örgütü değil mi yani şimdi?
İSMAİL
KONCUK (Adana) – FETÖ zaten FETÖ terör örgütünün kısaltılmış hâli.
EROL
KATIRCIOĞLU (Devamla) – Allah Allah!
BAŞKAN
– Buyurun Sayın Katırcıoğlu.
EROL
KATIRCIOĞLU (Devamla) – Arkadaşlar, sizin baskınızla bir kavramı niye kullanmak
zorunda kalayım ki?
EROL
KAVUNCU (Çorum) – Değil deyin, onu söyleyin. 
İSMAİL
GÜNEŞ (Uşak) – Hocam, sizce nedir, sadece onu söyleyin. 
BAŞKAN
– Hayır, niye laf atıyorsunuz arkadaşlar siz?
Buyurun
Sayın Vekil. 
EROL
KATIRCIOĞLU (Devamla) – Arkadaşlar, KPSS sınavı Fetullah Gülen hareketinin
kamuya girebilmesi için kullandığı araçlardan sadece bir tanesi benim anladığım
kadarıyla. Benim saydığıma göre çoğu zaman ÖSYM’nin yaptığı aşağı yukarı 14
tane sınavda kendi üyelerinin devlete ve kurumlara girmesini sağlamaya
çalışmıştır. 
Şimdi
arkadaşlar, 15 Temmuz gecesi bir darbe oldu, evet, oldu ama bu darbeyi sizler
FETÖ terör örgütünün yaptığı bir darbe olarak ifade ettiniz. Eyvallah ama
arkadaşlar, siz iktidardasınız ve FETÖ’nün siyasi ayağıyla ilgili hiçbir şey
söylemiyorsunuz. Şimdi, dolayısıyla da bu önerge o bakımdan çok anlamlı çünkü
siyasi ayağı çıkarılmamış olan, ortaya konulmamış olan bir teşkilatın sağlıklı
bir şekilde tartışılması mümkün değildir. Dolayısıyla sizler kendi kendinize şu
soruyu sorun: Siyasi iktidar olarak niçin bu konuda bir önerge getirmediniz? 
Dolayısıyla
da arkadaşlar, şunu söyleyeyim size: Burada birtakım kelimeleri tekrarlayarak
bir konuyu tartışmamız mümkün değil; bir. İkincisi: Bugüne kadarki yaklaşımınız
-yürütmenin ve sizlerin, Adalet ve Kalkınma Partisi milletvekilleri olarak-
bence gerçekten bu meseleyi araştırma niyetinde olduğunuzu bana söylemiyor.
Çünkü eğer gerçekten araştırma niyetinde olsaydınız en azından bu konuda bir öz
eleştiri yapardınız. Yani Sayın Cumhurbaşkanının “Aldatıldım.” demesinin
ötesinde herhangi bir öz eleştirisi oldu mu? FETÖ terör örgütü diyorsunuz,
peki, bu örgüt nasıl girdi bu işin içine? Türkiye'nin, devletin çeşitli
kurumlarına nasıl girdi? Dolayısıyla da bunlar öyle lafügüzafla geçiştirilecek
konular değiller. Kusura bakmayın ama sizi biraz daha ciddiyete davet ediyorum,
bu mesele önemlidir. 
(Mikrofon
otomatik cihaz tarafından kapatıldı) 
BAŞKAN
– Buyurun, toparlayın.
EROL
KATIRCIOĞLU (Devamla) – Meclis araştırma komisyonu kuruldu ama bence vicdanları
rahatlatan bir sonuç üretmedi. Bugün itibarıyla mahkemeler olmakta ama
mahkemelerden de doğru dürüst bir şey öğrenemiyoruz.
Şimdi,
İYİ PARTİ’nin getirdiği önergede altı çizildiği gibi, ÖSYM’nin Başkanı emniyete
verdiği ifadesinde gerçekten de üzerinde düşünmemiz gereken ve yeniden bir
araştırma önergesi çerçevesinde değerlendirilmesi gereken bazı açıklamalarda
bulundu yani siyasi ayağın belki ilgili olabileceği bazı açıklamalarda bulundu.
Dolayısıyla da eğer gerçekten sizler “FETÖ teşkilatıyla bir ilişkimiz yoktu.”
diyorsanız o zaman buyurun, hodri meydan, bu meseleyi araştıralım, görelim ne
olduğunu. 
Arkadaşlar,
bu meseleyi, kusura bakmayın ama ben sizin tartışma tarzınızdan giderek
gerçekten anlayabileceğimizi ve değerlendirebileceğimizi sanmıyorum. Bu
sizinkisi bir anlamda bir algı operasyonu yaratmak amacında ve yaratmaya da
devam ediyorsunuz diye düşünüyorum.
Hepinize
saygılar sunuyorum. (HDP sıralarından alkışlar)
CAHİT
ÖZKAN (Denizli) - Sayın Başkan…
BAŞKAN
– Buyurun Sayın Özkan.
CAHİT
ÖZKAN (Denizli) – Teşekkürler Sayın Başkan.
Özellikle,
FETÖ terör örgütüyle ilgili konuşma yaparken grubumuza “Bu hususta neden bugüne
kadar araştırma önergesi vermediniz?” şeklindeki sataşma nedeniyle, sadece
kayıtlara geçmesi açısından, birkaç hususu ifade etmek istiyorum.
Tabii,
bizler her şeyden önce konuşmak için değil, icraat için, yapmak için adım
adıyoruz. Ve bakınız, yaptığımız adım nedir? 15 Temmuzdan sonra eğer toplanıp
bu Meclis çatısı altında FETÖ terör örgütüyle mücadele için bir OHAL kararı
almışsak ve bu çerçevede kanun hükmünde kararname çıkarmışsak bunlar sözde
değil, özde icraatlardır. 
EROL
KATIRCIOĞLU (İstanbul) – Ne çıktı? Ne anladık yani?
CAHİT
ÖZKAN (Denizli) - Ve bakınız, bugüne bu kadar burada hitapta kullanılan “hareket”
ifadesini de reddettiğimi ifade etmek isterim. Örnek vereyim, hem sözlükte hem
de terminolojide, bir düşünceyi, fikri iktidara getirme veya onu kamuoyuna
anlatma işine “hareket” denir. Eğer siz böylesi terör örgütünün yaklaşımına
“hareket” derseniz onu övmüş, onu olumlamış olursunuz. Ortada millî iradeye
kastetmiş bir terör örgütü vardır.
(Mikrofon
otomatik cihaz tarafından kapatıldı)
EROL
KATIRCIOĞLU (İstanbul) – Ya, siz yaptınız bunu zaten. Allah Allah!
BAŞKAN
– Toparlayın Sayın Grup Başkan Vekili.
CAHİT
ÖZKAN (Denizli) - Bakınız, mademki o hususu söylediniz, onu da ifade edeyim.
Bakınız, dediler ki: Biz okul açıyoruz, biz ders yapıyoruz, bilmem ne
yapıyoruz. O zaman dedik ki: Herkes bu ülkede demokratik olarak Anayasa’da
eşittir, herkes bu haklarını kullanabilir. Ama bu ülkenin millî iradesine,
birliğine, beraberliğine, kardeşliğine, ulusal bütünlüğüne tehdit varsa orada
dedik ki: Dur! “Ne vermediniz?” diyorsunuz değil mi? Vermediğimiz nedir biliyor
musunuz: Bayrağımız, vatanımız…
EROL
KATIRCIOĞLU (İstanbul) – Ya boş ver bunları, sen öz eleştiri yap. Öz eleştiri
yap, öz eleştiri. 
CAHİT
ÖZKAN (Denizli) - …devletimiz ve milletimizin istiklalidir, onu vermedik. (AK
PARTİ sıralarından alkışlar) Siz, bakınız 15 Temmuzdan sonra tevil yollu,
dolaylı bir şekilde maalesef ucu dışarıda birleşen, PKK’sıyla, FETÖ’süyle… Bunların
ipleri yurt dışında birleşiyor. Bakınız ses kayıtları da çıktı. “Washington’da
terör kongresi toplandı.” dediler. Pensilvanya kaynaklı ses kaydında… O terör
örgütünün konferansını bunlar beraber yaptı.
(Mikrofon
otomatik cihaz tarafından kapatıldı) 
İSMAİL
KONCUK (Adana) – Ali Demir’i niye bıraktınız, Ali Demir’i? Niye bıraktınız,
onun cevabını verin? 
CAHİT
ÖZKAN (Denizli) - Hadi çekin aranıza çizgiyi. Hadi “Millî irade.” deyin. 
İSMAİL
KONCUK (Adana) – Ali Demir’i neden serbest bıraktınız, onun cevabını verin? Var
mı cevabınız?
CAHİT
ÖZKAN (Denizli) – “Tek millet, tek bayrak, tek vatan, tek devlet.” deyin. (AK
PARTİ sıralarından alkışlar) 
BAŞKAN
– Peki, teşekkür ederiz Sayın Özkan.
Evet,
İmam Hüseyin Filiz Bey, buyurun
V.- AÇIKLAMALAR (Devam)
30.- Gaziantep Milletvekili İmam Hüseyin Filiz'in, 27
Mayıs dönemin Gümrük ve Tekel Bakanı Gün Sazak’ı ölümünün 39’uncu yıl dönümünde
rahmetle andığına, Spor Toto 1. Lig play-off final maçında Gazişehir Gaziantep
takımına başarılar dilediğine ilişkin açıklaması
İMAM
HÜSEYİN FİLİZ (Gaziantep) – Teşekkür ederim Sayın Başkan.
Bugün,
eski Gümrük ve Tekel Bakanı Gün Sazak Bey’in vatan hainleri ve beyaz zehir,
silah ve bilumum kaçakçılık yapanların, Dev-Sol taşeronlarınca şehit edilişinin
39’uncu yılı. Rahmet, minnet ve dua ile anıyorum, mekânı cennet olsun. 
Bakanlık
yaptığı dönemi de kendisini de tanımak nasip oldu, bir dürüstlük abidesiydi.
Türk milletine rüşvetin, ahbap çavuş ilişkilerinin ve yandaşlığının olmadığı
parlak bir dönem yaşattı. Allah ülkemize onun gibi devlet adamlarını nasip
etsin.
Sayın
Başkan, gazetecilere saldırılar devam ediyor. Bu defa gazeteci yazar Sabahattin
Önkibar’a saldırıda bulunulmuştur. Yapılan saldırıyı kınıyorum. Toplumun huzurunu
bozacak, gerginliği artırıp insanları provoke edecek olayları yaratanların
yaptığı yanına kâr kalmamalı, hak ettikleri cezalar uygulanmalıdır. Ayrıca dün
finale çıkan Gazişehir takımımızı kutluyor, finalde başarılar diliyor, saygılar
sunuyorum. 
VII.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, 14/5/2019 tarihinde Adana
Milletvekili İsmail Koncuk ve 19 milletvekili tarafından, 2012 KPSS sınavına
ilişkin eski ÖSYM Başkanının ifadesinde bahsettiği bazı hususların araştırılması
amacıyla verilmiş olan (10/1204) esas numaralı Meclis Araştırması Önergesinin
görüşmelerinin, Genel Kurulun 27 Mayıs 2019 Pazartesi günkü birleşiminde
yapılmasına ilişkin önerisi (Devam)
BAŞKAN
– Cumhuriyet Halk Partisi Grubu adına Hatay Milletvekili Sayın Serkan Topal’a
söz veriyorum. (CHP sıralarından alkışlar) 
Süreniz
üç dakikadır.
CHP
GRUBU ADINA SERKAN TOPAL (Hatay) – Teşekkür ediyorum Sayın Başkan.
Değerli
milletvekilleri, hepinizi saygıyla selamlıyorum.
Tabii,
şimdi AK PARTİ… On yedi yıldır ülkede nerede yanlış varsa replik belli, klişe
belli, senaryo belli: FETÖ, FETÖ terör örgütü. Ekonomi çöktüğü zaman FETÖ terör
örgütü; eğitimde PISA sonuçlarına göre OECD ülkeleri arasında 50’nci sırada
olduğumuzda yine klişe belli, FETÖ terör örgütü. Şimdi, birisi eylem yapıyor,
yine FETÖ’yle ilişkilendiriyorlar. Seçim kazanıldığı zaman Konya’da,
Kayseri’de, Yozgat’ta, millî irade; İstanbul’da kaybedildiği zaman, FETÖ terör
örgütü. Döviz artıyor; dış kaynaklı, FETÖ terör örgütü. Şimdi, arkadaşlar, artık
bu ezberleri unutalım; milletimiz artık uyandı, bunları çok iyi biliyor. Az
önce sayın grup başkan vekili dedi ki: “Sözde değil, özde mücadele etmek
gerekiyor.” İyi, çok güzel. Darbe yapılıyor, biz diyoruz ki: “FETÖ’nün siyasi
ayağını gelin araştıralım.” Tık yok, AK PARTİ’de tık yok. 
Şimdi,
Ali Demir’e gelelim. İYİ PARTİ’nin değerli hatibi çok güzel bir şey söyledi.
Ali Demir orada itiraf ediyor, itiraf etmesine rağmen, o personelle çalışmaya
devam ediyor. Neden? Çünkü Emniyetteki tutanağında olmasa bile, iddialara göre,
birisinin onu aradığını itiraf ediyor. Şimdi, gözaltına alınıyor, serbest
bırakılıyor. Neden,neden arkadaşlar? Çok basit, soru çok basit. Laf atan
arkadaşa buradan sesleniyorum, ben de buradan sana laf atıyorum: Eğer sen
samimiysen, FETÖ terör örgütüyle mücadelede samimiysen, gel, burada değerli İYİ
PARTİ’nin vermiş olduğu araştırma önergesine “evet” de bakalım. Hadi bakalım,
göreceğiz, samimi misiniz, değil misiniz; FETÖ terör örgütüyle mücadelede ne
kadar samimi olduğunuzu göreceğiz. 
Şimdi,
Ali Demir’i kim atadı? Soru çok basit. Ali Demir’in görevde kalması için kim
talimat verdi, kim onay verdi? Ya, sorular çalınıyor, -parantez içerisinde-
diyor ki: “Ya, lokal, sadece Diyarbakır…” Yani diyor ki: “Şimdi, hırsızlık
yapıldı ama bir kereden bir şey olmaz.” Böyle bir mantık var mı? 
Değerli
arkadaşım sürekli laf atıyor, hadi gel bakalım, bir cevabını ver bakalım. 
Değerli
arkadaşlar, eğer biz samimiysek, FETÖ’yle her türlü konuda mücadeleye varsak
hem 15 Temmuz darbesinin hem de bu araştırma önergesinin araştırılmasına varız.

(Mikrofon
otomatik cihaz tarafından kapatıldı)
BAŞKAN
– Toparlayın. 
SERKAN
TOPAL (Devamla) - Hadi buyurun, hep birlikte… Bakın, eğer gerçekten millî irade
diyorsanız gelin. Çünkü, bakın, bazı insanlar mağdur oluyor. 
Ya,
siyasi irade hâlâ duruyor. Ali Demir dışarıda. Niye dışarıda? Ben AK PARTİ’li
milletvekillerine sesleniyorum, vicdanlarınıza sesleniyorum: Gerçekten sorular
çalındı, hepimiz çok iyi biliyoruz. Hatta sorular birilerinin eliyle çalındı. O
USB’ye kopyalama işlemini yapanlar kimler? Buna göz yumanlar kimler? Ali
Demir’in görevde kalmasını sağlayanlar kimler? Kimler arkadaşlar? Biz biliyoruz
da sizin ne kadar samimi olduğunuzu şimdi göreceğiz. Eğer samimiyseniz buyurun
araştıralım, sıkıntı yok. Kimden korkuyorsunuz? Yoksa siz onları tanıyorsunuz
da ondan mı korkuyorsunuz? Olay bu kadar basit. 
Çok
teşekkür ediyorum Sayın Başkanım. 
Saygılarımı
sunuyorum. (CHP sıralarından alkışlar) 
CAHİT
ÖZKAN (Denizli) – Başkanım…
BAŞKAN
– Buyurun. 
V.- AÇIKLAMALAR (Devam)
31.- Denizli Milletvekili Cahit Özkan'ın, Hatay
Milletvekili Serkan Topal’ın İYİ PARTİ grup önerisi üzerinde CHP Grubu adına
yaptığı konuşmasındaki bazı ifadelerine ilişkin açıklaması
CAHİT
ÖZKAN (Denizli) – Sayın Başkan, hatibin, konuşmasında sürekli grubumuza
sataşarak süreci uzatma gayreti içerisinde olduğunu gördük, bunu her defasında
yapıyor. Ancak burada özellikle “FETÖ’nün siyasi uzantısı” dendiği zaman böyle
uzun uzun konulara giriliyor. Bakın, siyasi uzantı araştırılmak isteniyor mu?
Bakınız, hiç araştırma önergesine de gerek yok, ben size bir yöntem vereyim.
Karşımızda duran FETÖ terör örgütü kasetli ve silahlı bir terör örgütü müdür?
Evet. Kaset kumpaslarıyla Türk siyasetine yön vermeye çalıştı mı? Evet.
Silahla, siyasi suikastlarla Türk siyasetine istikamet vermeye çalıştı mı?
Evet. Kaset kumpaslarını ve siyasi suikastları takip ettiğiniz takdirde terör
örgütünün yolunu çok net bir şekilde bulursunuz. 
EROL
KATIRCIOĞLU (İstanbul) – Siyasal, siyasal… 
CAHİT
ÖZKAN (Denizli) - Evet, bugün, kasetle ve silahla dizayn edilmek istenilen ve
edilen siyasi partilere baktığınızda orada FETÖ’nün tevil yollu veya doğrudan
borazancılığını yaptığını görüyorsunuz. 
(Mikrofon
otomatik cihaz tarafından kapatıldı) 
CAHİT
ÖZKAN (Denizli) - İşte, bugün, Cumhur İttifakı olarak bizler, bu kasete ve
silahlı terör örgütüne teslim olmadığımız için milletimizin iradesinden ve bu
ülkenin bekasından yanayız. 
Genel
Kurulu saygıyla selamlıyorum. (AK PARTİ sıralarından alkışlar) 
SERVET
ÜNSAL (Ankara) – 2003 yılında kim çıkardı yasayı “Silahlı terör örgütü
değildir.” diye?
ÖZGÜR
ÖZEL (Manisa) – Sayın Başkan… 
BAŞKAN
– Buyurun Sayın Özel. 
32.- Manisa Milletvekili Özgür Özel'in, Denizli
Milletvekili Cahit Özkan’ın yaptığı açıklamasındaki bazı ifadelerine ilişkin
açıklaması
ÖZGÜR
ÖZEL (Manisa) – Sayın Başkan, gerçekten haftanın başındayız ve yol alınması
isteniyorsa bu yoldan yol alınmaz. Bir de bazı sözleri söyleyenler bir dönüp
bakacaklar. Efendim, şöyle olmuş da bir partide, böyle olmuş da şimdi o
partiler bilmem ne yapıyormuş. Ya açık açık söyleyeceksin, cevabını alacaksın
ya böyle üstü kapalı ithamlarla Avrupa’nın en köklü, dünyanın en eski üçüncü
siyasi geleneğine böyle sözleri söylemek kimsenin hakkı da değildir, haddi de
değildir. Hele hele bunları geçmişte bu örgütün televizyonlarında programlar
yapanlardan, bu örgütün faydasına hukuk dernekleri kuranlardan, bu örgütün
yapmış olduğu kumpas davalarına örgüt lehine tavır koyarak müdahil olanlardan
alınacak dersimiz, duyulacak sözümüz yoktur. 
Teşekkür
ediyorum Başkanım. (CHP sıralarından alkışlar) 
VII.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, 14/5/2019 tarihinde Adana
Milletvekili İsmail Koncuk ve 19 milletvekili tarafından, 2012 KPSS sınavına
ilişkin eski ÖSYM Başkanının ifadesinde bahsettiği bazı hususların
araştırılması amacıyla verilmiş olan (10/1204) esas numaralı Meclis Araştırması
Önergesinin görüşmelerinin, Genel Kurulun 27 Mayıs 2019 Pazartesi günkü
birleşiminde yapılmasına ilişkin önerisi (Devam)
BAŞKAN
- Adalet ve Kalkınma Partisi Grubu adına Nevşehir Milletvekili Sayın Yücel
Menekşe’ye söz veriyorum. (AK PARTİ sıralarından alkışlar) 
Süreniz
üç dakikadır. 
AK
PARTİ GRUBU ADINA YÜCEL MENEKŞE (Nevşehir) – Teşekkür ederim Başkanım.
Sayın
Başkan, Gazi Meclisimizin değerli milletvekilleri; AK PARTİ Grubumuz adına, İYİ
PARTİ grup önerisi aleyhine söz almış bulunmaktayım. Hepinizi saygıyla
selamlıyorum. 
Öncelikle,
bugün 27 Mayıs, ihtilalin yıl dönümü. Türkiye Cumhuriyeti devleti, ilk defa bir
askerî darbeyle yüz yüze kalmıştır. Dolayısıyla o günkü Başbakanımız Adnan
Menderes, Fatin Rüştü Zorlu, Hasan Polatkan bir yıl sonra idam edilmişlerdir.
Ben rahmetle, minnetle anıyorum; darbeyi ve darbecileri de -1960’tan bugüne
kadar olan postmodern darbe, saha darbesi, hiç fark etmiyor- şiddetle kınadığımı
ifade etmek istiyorum. 
Sayın
Eşref Kolçak sanatçımızı, yine üstat Necip Fazıl’ı rahmetle anıyorum; Allah
rahmet eylesin, mekânları cennet olsun diyorum ve İYİ PARTİ grup önerisi
üzerinde sözlerime başlamak istiyorum. 
Benden
önceki hatipler tutturdu “AK PARTİ, FETÖ’nün siyasi ayağını konuşmuyor.” 
Değerli
arkadaşlar, Türkiye Cumhuriyeti demokratik hukuk devletidir; siz, bu
söylemlerle Türk yargısını töhmet altında bırakıyorsunuz. Bugün, 15 Temmuzdan
sonra OHAL’le, kanun hükmünde kararnameyle, FETÖ terör örgütü mensuplarına ve
yardakçılarına, hiç ifadeleri alınmaksızın, Türkiye Cumhuriyeti devleti
güvenlik görevlileri gereğini yapmıştır ve hâlâ da yapmaktadır. Dolayısıyla
bugün 2010 ve 2012 KPSS sürecine baktığımızda nelerin yapıldığına bizler de şahit
olduk, biz bunu kabul ediyoruz. Türkiye Cumhuriyeti devletine yapılan ve
milyonlarca insanın umudunu ve ümidini kıran bir hırsızlık, haksızlık olayı söz
konusudur. Fakat bunu sadece bizim iktidarımıza mal etmenin yersiz olduğunu
özellikle ifade etmek istiyorum. Bu FETÖ terör örgütü, bu FETÖ, sadece 2002’den
itibaren Türkiye Cumhuriyeti devletinde etkin bir yapı değildi, bunda
geçmişlerin de çok büyük günahı olduğunu ifade etmek istiyorum. 
İSMAİL
KONCUK (Adana) – O zaman bunu savundunuz Sayın Vekil, temiz olduğunu
savundunuz. Niye böyle yaptınız?
(Mikrofon
otomatik cihaz tarafından kapatıldı)
YÜCEL
MENEKŞE (Devamla) – Müsaade eder misiniz Sayın Başkanım. 
BAŞKAN
– Buyurun, toparlayın.
YÜCEL
MENEKŞE (Devamla) – Bu devlet -AK PARTİ iktidarı- yine, siz ne söylemde
bulunursanız bulunun, 15 Temmuzdan sonra bu FETÖ terör örgütüne mensup her
kesime gereğini yaptı, hâlâ da yapmaktadır. 
Ben
şunu özellikle söylemek istiyorum: Burada FETÖ terör örgütüne “terör örgütü”
diyemeyen, PKK’ya “PKK terör örgütü” diyemeyen insanların bu kürsüde çıkıp bu
ifadeleri kullanmalarını esefle kınıyorum. Öncelikle bu terör örgütlerinin ne
olduğunu biz burada, Meclisimizde kabul etmek zorundayız, bunu ifade etmek
zorundayız. Biz, Türk milletiyiz. Dolayısıyla siz bunu ifade etmediğiniz sürece
bizim de sizlere olan bu ithamlarımızı her zaman, her platformda söylemeye
devam edeceğimizi söylemek istiyorum. 
Bu
vesileyle, yaklaşan Ramazan Bayramı’nızı tebrik ediyorum. Hepinize sevgi, saygı
ve muhabbetlerimi sunuyorum. 
Teşekkür
ederim. Sağ olun, var olun. (AK PARTİ sıralarından alkışlar)
III.- YOKLAMA
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var efendim. 
BAŞKAN
– Oylamadan önce yoklama talebi vardır. 
Yoklama
talebinde bulunan arkadaşlarımızın isimlerini tespit edeceğim: Sayın Özel,
Sayın Özkan, Sayın Sarıaslan, Sayın Yıldız, Sayın Şevkin, Sayın Adıgüzel, Sayın
Taşcıer, Sayın Yalım, Sayın Zeybek, Sayın Ünlü, Sayın Sancar, Sayın Aygun,
Sayın Topal, Sayın Özel, Sayın Tuncer, Sayın Aksoy, Sayın Bingöl, Sayın Yeşil,
Sayın Çelebi, Sayın Ünsal, Sayın Kuşoğlu.
Yoklama
için üç dakika süre veriyorum ve süreyi başlatıyorum. 
(Elektronik
cihazla yoklama yapıldı)
BAŞKAN
– Toplantı yeter sayısı yoktur. 
Birleşime
on dakika ara veriyorum. 
Kapanma Saati: 16.16
ÜÇÜNCÜ OTURUM
Açılma Saati: 16.30
BAŞKAN: Başkan Vekili Celal ADAN
KÂTİP ÜYELER: Şeyhmus DİNÇEL (Mardin), Bayram ÖZÇELİK (Burdur)
----- 0 -----
BAŞKAN
– Türkiye Büyük Millet Meclisinin 83’üncü Birleşiminin Üçüncü Oturumunu
açıyorum.
III.- YOKLAMA
BAŞKAN
İYİ PARTİ Grubu önerisinin oylamasından önce istem üzerine yapılan yoklamada
toplantı yeter sayısı bulunamamıştı. 
Şimdi
yoklama işlemini tekrarlayacağım.
Yoklama
için üç dakika süre veriyorum.
Yoklama
işlemini başlatıyorum.
(Elektronik
cihazla yoklama yapıldı)
BAŞKAN
- Yapılan ikinci yoklamada da toplantı yeter sayısı bulunamadığından, kanun
teklifleri ile komisyonlardan gelen diğer işleri sırasıyla görüşmek için, 28
Mayıs 2019 Salı günü saat 15.00’te toplanmak üzere birleşimi kapatıyorum.
Kapanma Saati: 16.34



