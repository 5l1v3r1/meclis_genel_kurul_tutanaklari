



TBMM Tutanak Müdürlüðü





TÜRKİYE BÜYÜK MİLLET MECLİSİ
TUTANAK DERGİSİ

105’inci Birleşim
13 Haziran 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)


İÇİNDEKİLER




I.- GEÇEN TUTANAK ÖZETİ
II.- GELEN KÂĞITLAR
III.- YOKLAMA
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kocaeli Milletvekili Fatma Kaplan
Hürriyet’in, Kocaeli ilinin sorunlarına ilişkin gündem dışı konuşması
2.- Diyarbakır Milletvekili Nimetullah
Erdoğmuş’un, Sur’da yaşanan sorunlara ilişkin gündem dışı konuşması 
3.- Antalya Milletvekili İbrahim Aydın’ın,
17 Haziran Dünya Çölleşmeyle Mücadele Günü’ne ilişkin gündem dışı konuşması
V.- AÇIKLAMALAR
1.- Bursa Milletvekili Erkan Aydın’ın,
Bursa’nın Keles ilçesinin Alpagut ve Kıranışıklar köylerinde kamulaştırma
bedelinin diğer köylerle karşılaştırıldığında çok düşük olduğuna ilişkin
açıklaması
2.- Hatay Milletvekili Serkan Topal’ın,
Toprak Mahsulleri Ofisinin üreticilerin depolama ve finansman ihtiyacını
karşılamak amacıyla emanet alımlara başlayacak olmasına rağmen fiyatın henüz
açıklanmadığına ilişkin açıklaması
3.- Kayseri Milletvekili Çetin Arık’ın,
millet FETÖ’nün siyasi ayağının ortaya çıkarılmasını beklerken AKP’lilerin
FETÖ’den tutuklanan yakınlarının bir bir tahliye edildiğine ilişkin açıklaması
4.- İstanbul Milletvekili Sibel Özdemir’in,
çocuklara güvenli bir eğitim ortamı sağlanması konusunda yeni eğitim dönemi
öncesi acil önlemler alınması ve düzenlemeler yapılması çağrısında bulunduğuna
ilişkin açıklaması
5.- İzmir Milletvekili Murat Bakan’ın,
Ege’de yaşanan 6,3 büyüklüğündeki depremde can kaybı yaşanmadığına ancak
Marmara depreminden sonra Türkiye’de değişen hiçbir şey olmadığına ilişkin açıklaması
6.- Burdur Milletvekili Mehmet Göker’in,
Burdur Gölü’nün su seviyesinde yaşanan ve önlenemeyen düşüş nedeniyle göl
suyunun tuzluluğunun sürekli arttığına ve Burdur Gölü’nün kurtarılması için
acil eylem planı yapılmasını talep ettiğine ilişkin açıklaması
7.- Niğde Milletvekili Ömer Fethi Gürer’in,
AKP Hükûmetinin ranta değil emekçilere, işsizlere, emeklilere gereken desteği
sağlamamasının sorunları artırdığına ve ek zam yapılarak çalışanların enflasyona
ezdirilmemesi gerektiğine ilişkin açıklaması
8.- Kocaeli Milletvekili İlyas Şeker’in,
Kocaeli Büyükşehir Belediyesinin çevreyle ilgili yaptığı yatırımlara ilişkin
açıklaması
9.- Mersin Milletvekili Aytuğ Atıcı’nın, 12
Haziran Dünya Çocuk İşçiliğiyle Mücadele Günü’ne ilişkin açıklaması
10.- İstanbul Milletvekili Onursal
Adıgüzel,’in İstanbul Söğütlüçeşme’de yaşanan metrobüs kazası sonucunda
hayatını kaybeden metrobüs şoförü Ali Gözderesi’nin ailesine başsağlığı, yaralı
vatandaşlara acil şifalar dilediğine ve son zamanlarda metrobüs kazalarının
arttığına ilişkin açıklaması
11.- Adana Milletvekili İbrahim Özdiş’in,
sosyal medyada paylaşılan bir videoda Atatürk’e ve ailesine açıkça hakaret eden
Hasan Akar’ın bir aydır neden bulunamadığını öğrenmek istediğine ilişkin açıklaması
12.- Mersin Milletvekili Hüseyin Çamak’ın,
17 Aralık 2016 tarihinde yapılan Tıpta Yan Dal Uzmanlık Sınavı’nın bazı
bölümlerin sonuçlarının hâlâ açıklanmaması nedeniyle mağduriyetler yaşandığına
ilişkin açıklaması
13.- İstanbul Milletvekili Gamze Akkuş
İlgezdi’nin, emekçilerin 15-16 Haziran 1970 direnişinin yıl dönümünde kıdem
tazminatları için yürümeye hazırlandıklarına ve kıdem tazminatlarının fona devredilmesi
konusunda bilgi almak istediğine ilişkin açıklaması
14.- İstanbul Milletvekili Mahmut Tanal’ın,
Gaziantep ile Katar arasında herhangi bir uçuş seferi olmamasına rağmen Katar’a
ait olan bir uçağın geçen yıl hangi ihtiyaçtan, hangi hukuki gerekçe ve sebeplerle
Gaziantep’e iniş yaptığını öğrenmek istediğine ilişkin açıklaması
15.- Bursa Milletvekili Ceyhun İrgil’in,
eğitimcilerin hakkını ve eğitim yasalarını koruyanlara hapis cezası istenirken
temel eğitim yasasını çiğneyenler için hiçbir şey yapılmadığına ilişkin
açıklaması
16.- Kütahya Milletvekili Mustafa Şükrü
Nazlı’nın, Cemil Meriç’in vefatının 30’uncu yıl dönümüne ilişkin açıklaması
17.- Afyonkarahisar Milletvekili Burcu
Köksal’ın, Afyonkarahisar İli Damızlık Koyun ve Keçi Yetiştiricileri Birliği
Başkanı Mevlüt Topkaya ve yönetiminin görevden alınmasına ve göreve yeniden seçilen
Mehmet Pala ve yönetiminin göreve başlatılmamasına ilişkin açıklaması
18.- Manisa Milletvekili Tur Yıldız
Biçer’in, devlet kurumları ile kışlalardaki zehirlenme olaylarının altından hep
Rota şirketinin çıktığına ve ihalelerin bu şirkete verilmesinin nedenini
öğrenmek istediğine ilişkin açıklaması
19.- Manisa Milletvekili Erkan Akçay’ın,
Ege Denizi’nde meydana gelen depremi yaşayan tüm vatandaşlara geçmiş olsun
dileğinde bulunduğuna ve depremle mücadelede can kaybını azaltmak, ekonomik
kaybı minimuma indirmek için stratejiler geliştirilmesi gerektiğine, Cemil
Meriç’in vefatının 30’uncu yıl dönümüne ilişkin açıklaması
20.- Muş Milletvekili Ahmet Yıldırım’ın,
HDP Eş Genel Başkanları Selahattin Demirtaş ve Figen Yüksekdağ’ın Kayseri’de
devam eden duruşmalarının konusunun HDP’ye karşı yürütülen siyasi soykırım
operasyonlarında iktidar partisinin yargıyı nasıl siyasallaştırarak kullandığına
dair bir örnek olduğuna ilişkin açıklaması
21.- Manisa Milletvekili Özgür Özel’in,
Cumhuriyet Halk Partisi olarak 24’üncü Dönemde Gördes’te nikel-kobalt madeni
çıkarılmasına yaptıkları itirazların dikkate alınmadığına ve bir sülfürik asit
tankerinin daha devrilerek 20 ton sülfürik asidin saçıldığı yerde büyük bir
çevre felaketi yaşandığına, yaşanabilecek büyük bir depreme hazırlık yapılması
gerektiğine ve Adalet ve Kalkınma Partisi Genel Başkanının grup toplantısında
sarf ettiği bazı ifadelerine ilişkin açıklaması
22.- İstanbul Milletvekili Mehmet Muş’un,
Cemil Meriç’in ölümünün 30’uncu yıl dönümüne ve Muş Milletvekili Ahmet Yıldırım’ın
yaptığı açıklamasındaki bazı ifadelerine ilişkin açıklaması
23.- Muş Milletvekili Ahmet Yıldırım’ın,
Karabük Milletvekili Burhanettin Uysal’ın HDP grup önerisi üzerinde yaptığı
konuşmasındaki bazı ifadelerine ilişkin açıklaması
24.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ve (10/518) esas numaralı Meclis Araştırması
Komisyonu Başkanlık Divanındaki tüm görevleri Adalet ve Kalkınma Partisi
milletvekillerinin almasına ilişkin açıklaması
25.- Niğde Milletvekili Ömer Fethi
Gürer’in, Nisan 2017 ve Mayıs 2017 Meclis Bültenlerinde Mustafa Kemal
Atatürk’ün resmine yer verilmemesine ilişkin açıklaması
26.- Manisa Milletvekili Özgür Özel’in,
Sanayi Komisyonunun zeytin konusunda oy birliğiyle aldığı kararının memnuniyet
verici olduğuna ve Bakanın görüşülmekte olan 485 sıra sayılı Kanun Tasarısı
üzerinde söz alarak Meclisi bilgilendirmesi gerektiğine ilişkin açıklaması
27.- Manisa Milletvekili Özgür Özel’in,
görüşmeler devam ederken kâtip üye değişirse bu durumun tutanağa
geçirilebilmesi için bir yöntem bulunmasının iyi olacağına ilişkin açıklaması
28.- İstanbul Milletvekili Mahmut Tanal’ın,
yetkililerden istediği kanunun eski tarihli basımının kendisine verildiğine ve
Meclis Başkanlığından kanunların yenilenmesini istirham ettiğine ilişkin açıklaması
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Cemil Meriç’i ölümünün 30’uncu yıl dönümünde saygıyla
ve rahmetle andığına ilişkin konuşması
2.- Oturum Başkanı TBMM Başkan Vekili
Mehmet Akif Hamzaçebi’nin, Türkiye Büyük Millet Meclisinin 23 Nisan nedeniyle çıkardığı
bültende Atatürk’ün resmi yer almamışsa bunun doğru olmadığına ilişkin konuşması
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Mustafa Sezgin
Tanrıkulu ve 22 milletvekilinin, IŞİD’in Türkiye’de yaptığı terör eylemlerinin
ve yenilerinin yaşanmaması için yapılması gerekenlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/562)
2.- İzmir Milletvekili Kamil Okyay Sındır
ve 30 milletvekilinin, zeytin üretim alanlarının korunup geliştirilmesi,
zeytinyağı üretiminin artırılması için alınacak tedbirlerin ve zeytinyağı
üretiminde yaşanan düşüşün nedenlerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/563)
3.- Adana Milletvekili Aydın Uslupehlivan
ve 23 milletvekilinin, son dönemde yaşanan siyasi ve ekonomik gelişmeler
karşısında turunçgil üreticilerinin karşılaştıkları sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/564)
B) Önergeler
1.- Malatya Milletvekili Veli Ağbaba’nın,
(2/1189) esas numaralı Rehber Köpekler Hakkında Kanun Teklifi’nin doğrudan
gündeme alınmasına ilişkin önergesi (4/100)


VIII.- ÖNERİLER
A) Siyasi Parti Grubu Önerileri
1.- HDP Grubunun, 13/6/2017 tarihinde Grup
Başkan Vekili Muş Milletvekili Ahmet Yıldırım tarafından, KHK’larla
gerçekleştirilen ihraçların durdurulması ve hukuksuzca ihraç edilmiş tüm
akademisyenlerin ve kamu emekçilerinin görevlerine iade edilmeleri için
alınması gereken önlemlerin belirlenmesi amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 13 Haziran 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
2.- CHP Grubunun, 1/7/2016 tarihinde
Denizli Milletvekili Kazım Arslan ve arkadaşları tarafından, tarımda yaşanan
sorunların araştırılması amacıyla verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne
alınarak 13 Haziran 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
IX.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın,
Mersin Milletvekili Aytuğ Atıcı’nın HDP grup önerisi üzerinde yaptığı konuşması
sırasında Adalet ve Kalkınma Partisine sataşması nedeniyle konuşması
2.- Mersin Milletvekili Aytuğ Atıcı’nın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485)
2.- Türkiye Cumhuriyeti Hükümeti ile Katar
Devleti Hükümeti Arasında Eğitim Alanında İşbirliği Anlaşması ile Notaların Onaylanmasının
Uygun Bulunduğuna Dair Kanun Tasarısı (1/723) ve Dışişleri Komisyonu Raporu (S.
Sayısı: 464)
3.- Türkiye Cumhuriyeti Hükümeti ile Katar
Devleti Hükümeti Arasında Deniz Taşımacılığı Anlaşmasının Onaylanmasının Uygun
Bulunduğuna Dair Kanun Tasarısı (1/729) ve Dışişleri Komisyonu Raporu (S.
Sayısı 477)


XI.- OYLAMALAR
1.- (S. Sayısı:485) Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 1’inci maddesiyle
ilgili verilen aynı mahiyetteki önergelerin açık oylaması 
2.- (S. Sayısı:485) Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 1’inci maddeyle
ilgili verilen önergenin açık oylaması 
XII.- YAZILI SORULAR VE CEVAPLARI
1.- Antalya Milletvekili Niyazi Nefi
Kara’nın, TBMM Camii’nin yıkılacağına dair iddialara ilişkin sorusu ve Türkiye
Büyük Millet Meclisi Başkan Vekili Ahmet Aydın’ın cevabı (7/13671)
13 Haziran 2017 Salı
BİRİNCİ OTURUM
Açılma Saati: 15.00
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN
– Türkiye Büyük Millet Meclisinin 105’inci Birleşimini açıyorum.
Toplantı yeter
sayısı vardır, görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim. 
Gündem dışı ilk
söz, Kocaeli’nin sorunları hakkında söz isteyen Kocaeli Milletvekili Fatma
Kaplan Hürriyet’e aittir. 
Buyurunuz Sayın
Kaplan Hürriyet. (CHP sıralarından alkışlar) 
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Kocaeli Milletvekili Fatma Kaplan Hürriyet’in,
Kocaeli ilinin sorunlarına ilişkin gündem dışı konuşması
FATMA KAPLAN
HÜRRİYET (Kocaeli) – Sayın Başkan, değerli milletvekilleri; Kocaeli’nin
sorunları hakkında söz aldım. Yüce heyeti saygıyla selamlıyorum. 
İzmit Körfezi
çevresi elverişli ulaştırma olanakları, doğu yönünde uzanan geniş ve verimli
arazileri, zengin su potansiyeliyle tarihin her döneminde yerleşim için çekici
olmuştur. Şehir bir yandan sanayileşirken öte yandan hızlı biçimde göç
almıştır. Gelen yeni nüfusun konut ihtiyacı hızla artmaya başlamıştır. Ancak
şehrimiz 17 Ağustos 1999 depreminde acı bir felaket yaşamış, 17 bin insanımız
yaşamını kaybetmiş, yüz binlerce insanımız yaralanmış ve evsiz kalmıştır. 
O günden bugüne
tam on sekiz yıl geçti ama deprem noktasında 1999 yılından pek de ileride
değiliz ne yazık ki. Depremden bu yana hâlâ daha orta hasarlı binalarda
yaşamaya mahkûm pek çok vatandaşımız bulunmaktadır. İnsanlarımız resmen beton
tabutlar içerisinde yaşamaya devam ediyorlar. Bir diğer sorun, deprem
sonrasında kentsel dönüşümün birçok bölgede rantsal dönüşüm hâline gelmesidir. 
Depremle
mücadelenin çok yavaş yürütüldüğü Kocaeli’de ilk olarak İzmit ilçesi Erenler
Cedit bölgesinde 2006 yılında “kentsel dönüşüm” denilerek tam 1.485 konut
yıkıldı, yerine buram buram rant kokan 972 konut yapıldı. İnsanlarımızın
elinden evleri yok pahasına alındı. Üstelik Kent Konutun yasalara ve
yönetmeliklere uygun olmayan bir biçimde yaptığı indirimler nedeniyle 11 milyon
da zarar tespit edildi Sayıştay raporlarına göre. Sayıştay raporlarında, Kent
Konut aracılığıyla yapılan onlarca usulsüzlük ve haksız kazançlar tespit
edildi, hatta Ramazan ayı olmadığı hâlde “iftar yemeği” adı altında kesilen bir
sürü fatura tespit edildi. Bu konuda bir sürü önerge verdik ama hâlâ ne yazık
ki cevaplanmadı.
Yıl 2017, şimdi
ise rant kokuları Kocaeli’nin batısından yani Gebze ve Çayırova ilçelerimizden
geliyor. Çayırova ilçemizin Emek ve İnönü mahallelerinde 2009 yılında kentsel
dönüşüm projesi başlatılmak istenmiş, Kocaeli Büyükşehir Belediyesi ve Çayırova
Belediyesi meclisleriyle alınan karar doğrultusunda bu iki mahalle kentsel
dönüşüm kapsamına alınmıştı. Ancak belediye, mahalle sakinlerine nasıl bir
proje yapılacak, kimlere, nasıl bir daire verilecek veya projedeki ticari
alanda hak sahiplerine bir yer verilecek mi gibi konularda hiçbir bilgi
paylaşmadı. Gerek Çayırova İlçe Başkanlığımız gerekse mahalle sakinlerinin bir
araya gelerek oluşturduğu oluşumlar neticesinde Belediye Başkanı kentsel
dönüşümden vazgeçtiğini söyledi ama hâlâ gerekli işlemleri yapmadı. Belediye
Başkanı sözünü tutmadığı gibi “Söz konusu arazileri Çevre Bakanlığı imara
açacak.” dedi yani vatandaşı Bakanlıkla korkutmaya kalktı.
Gebze Hürriyet
ve Yavuz Selim mahallelerinde ise 2/B nedeniyle yıllardır imar planları ve
tapu, ruhsat verme işlemleri yapılmamıştır. Belediye Başkanı 2014 yerel
seçimlerinden önce vatandaşa tapu sözü verdi. Bu söz hâlen yerine getirilmedi
ve ne yazık ki yılan hikâyesine döndü. Sonrasında ise bu mahalleler yasa
gereğince proje alanı olarak ilan edildi yani bu alanlar Afet Yasası’na
sokulmak isteniyor. Böylece vatandaşın tapu tahsis hakkı ortadan kalkacak,
insanlara enkaz bedeli üzerinden para verilip oradaki insanlar göçe zorlanacak
ve ileride “Arkadaşlar, kusura bakmayın, kanun böyle söylüyor. Bizim
yapabileceğimiz bir şey yok. Ya metrekaresini 500 liradan alırsınız ya da
-enkaz bedelini alıp- Allah yolunuzu açık etsin.” diyecekler.
Bu mahallelerde
yaşayan insanlar oranın gerçek sahibidir. Bölgede uygulanan bu politika “Sen
buradan git.” demenin kibar yoludur. İnsanlarımız 2/B hak sahibi olduğu hâlde
bu alanlarda artık sorunlarının her seçim döneminde malzeme edilmesini
istemiyor. Bu proje alanlarının nasıl rant kapısına dönüştüğünü İzmit’te
gördük. Şimdi aynı rant kokularını Çayırova ve Gebze bölgemizde görüyoruz. İzmit’te
yerinden yurdundan edilen insanlar kervanına şimdi de Çayırova ve Gebzeli
yurttaşlarımızı katmak istiyorlar. 
Son olarak:
İzmit merkezde bir türlü bitirilemeyen, artık o da yılan hikâyesine dönen, her
fırsatta “Şu gün açacağız, bugün açacağız.” dedikleri tramvay projesi ne yazık
ki İzmit’te zaten var olan trafik keşmekeşini daha da çileden çıkarmış durumda,
daha da kötü hâle getirmiş durumda ve proje bitmediği için çevresinde bulunan
esnaflar sürekli kepenk kapatmak zorunda kalıyor, dükkânlarını kapatmak zorunda
kalıyor. Birçok insanımız bu projeler nedeniyle, yanlış yapılan, yanlış
başlanan ve bir türlü bitirilemeyen bu projeler nedeniyle sürekli mağdur
oluyor, sürekli dükkânlarını kapatmak zorunda kalıyor. Bu konuda kent
yöneticilerinin daha duyarlı, daha bilgi sahibi, kenti tanıyan şirketlerle iş
yapmasının, daha kenti bilen, kentin dokusunu bilen birimlerle iş yapmasının
önemli olduğunu düşünüyorum. 
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Kaplan Hürriyet. 
Gündem dışı
ikinci söz, Sur’da yaşanan sorunlar hakkında söz isteyen Diyarbakır
Milletvekili Nimetullah Erdoğmuş’a aittir. 
Buyurunuz Sayın
Erdoğmuş. (HDP sıralarından alkışlar) 
2.- Diyarbakır Milletvekili Nimetullah
Erdoğmuş’un, Sur’da yaşanan sorunlara ilişkin gündem dışı konuşması 
NİMETULLAH
ERDOĞMUŞ (Diyarbakır) – Sayın Başkan, değerli arkadaşlar; hepinizi saygıyla
selamlıyorum. 
Ramazanışerifinizi
bu artık veda sürecine girdiğimiz günlerde tebrik ediyor ve hayırlara,
kurtuluşa vesile olmasını temenni ediyorum. Hazreti Peygamber (SAV)
ramazanışerifin son günlerini “ateşten kurtuluş” şeklinde, “azaptan,
cehennemden kurtuluş” şeklinde tanımlar. Aslında, cehennem ve ateşle ilgili bu
izahlar, bu yorumlar sadece uhrevi azapla ilgili değil, bu dünyada da insanın
kendi eliyle tutuşturduğu cehennem, cehennemler var. Mesela “Kur’an-ı
Kerim’deki ‘cahîm’ kavramı sadece uhrevi hayat için değil, uhrevi hayattaki
cehennem için değil, bu dünyadaki insanoğlunun eliyle tutuşturulan, oluşturulan
cehennemi de ifade eder.” şeklinde müfessirlerin yorumları var. 
Şimdi, bu
dünyevi cehennemden hareketle, aslında sadece Diyarbakır Sur ilçesine ateş
düşmedi, Sur ilçesine düşen ateş sadece Sur’u, Cizre’yi, Silopi’yi, Nusaybin’i,
Şırnak’ı, Yüksekova’yı yakmadı. Aslında o düşen ateş bu ülkeye düşen bir ateşti
ve bu ülkeyi yakan bir ateşti. Hâlen de maalesef o ateş içerisinde bu ülkemiz
bu şekilde yanmaya devam ediyor desek herhâlde haksızlık etmiş olmayız.
Bildiğiniz gibi,
tarihî olayları bazen gözden kaçırsanız bile, resmî tarih aracılığıyla onlar
örtbas edilmiş olsa bile yerel tarihler, toplumsal tarihler, evrensel tarih
asla ve asla gerçek olayları örtbas etmeye müsaade etmez. Bakınız, 90’lı yıllar
anlatılırken hepimizin hicap duyduğu ve uykularımızın kaçtığı yıllar olarak
aklımıza gelirdi. Neydi o yıllar? 90’lı yıllar, 3.500’e yakın yerleşim alanının
yani köylerin, mezraların boşaltıldığı, STK’ların raporlarına göre 2 milyona
yakın insanın göçle karşı karşıya kaldığı, faili meçhullerin, ölümlerin,
cinayetlerin, baskıların ve cezaevinde tutukluluk sürelerinin alabildiğine
yaşandığı bir dönem olarak bu ülkenin yakın tarihine geçti. 
Bugün iktidar
mensubu arkadaşlara dönerek şunu söylüyorum: Maalesef, son iki yıldır bu ülkede
yaşananlar ile 90’lı yıllarda yaşananlar şu anda mukayese ediliyor. Bakınız,
bunu burada söylerken genel anlamda bir ifade olarak söylüyorum ve aslında
hepimiz bu mevcut yaşanan olaylardan hem muzdarip olduk hem de mesuliyetimiz
var. Ama üzücü olan şu: O Sur’a düşen ateş, ülkeye düşen ateş aslında ocaklara
düşen ateştir ki ne yazık ki o ocaklarla ilgili mesajlar veriliyor, cenazelere
iştirak ediyoruz ama sonuç itibarıyla bildiğimizden de maalesef geri
durmuyoruz.
Bu duygu ve
düşüncelerle sözlerimi tamamlarken ramazanışerifin bu son günlerinin hem ülkemizin
hem toplumumuzun kurtuluşuna, barışına vesile olmasını temenni ediyor, hepinizi
saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Erdoğmuş.
Gündem dışı
üçüncü söz, 17 Haziran Dünyada Çölleşmeyle Mücadele Günü münasebetiyle söz
isteyen Antalya Milletvekili İbrahim Aydın’a aittir. 
Buyurunuz Sayın
Aydın. (AK PARTİ sıralarından alkışlar)
3.- Antalya Milletvekili İbrahim Aydın’ın,
17 Haziran Dünya Çölleşmeyle Mücadele Günü’ne ilişkin gündem dışı konuşması
İBRAHİM AYDIN
(Antalya) – Sayın Başkan, değerli milletvekilleri; 17 Haziran Dünya Çölleşme ve
Kuraklıkla Mücadele Günü için şahsım adına söz almış bulunuyorum. Yüce Meclisi
saygıyla selamlıyorum.
1994 yılında
Birleşmiş Milletlerin aldığı kararla 17 Haziran, Dünya Çölleşmeyle Mücadele
Günü olarak kutlanmaya başlanan ve kabul edilen gündür. 
Günümüzde
hepimizin tesirini hissettiği iklim değişikliği, çölleşme ve kuraklık tüm
dünyanın en önemli sorunları arasındadır. 4 milyar hektardan fazla alanı ve
168’den fazla ülkede yaklaşık 1,5 milyar kişiyi doğrudan tehdit eden çölleşme
ve kuraklık, sadece çevresel bir problem olmayıp ekonomiyi, güvenliği ve
kalkınmayı da olumsuz etkilemektedir. Terörden ve savaşlardan sonra en büyük
göç çölleşmeden kaynaklanmaktadır. Arazinin tahrip edilmesi ve üretkenliğinin
azalması ya da kaybedilmesi olarak tanımlanan çölleşme, toprak tahribatının en
son noktasıdır. Toplam alanının yüzde 65’i kurak ve yarı kurak ekosistemlerden
oluşan ülkemizde çölleşmeyle mücadele çalışmaları büyük önem arz etmektedir. 
Dünyada
ormanları tehdit eden risklerin başında orman yangınları gelmektedir. Ülkemizde
orman yangınlarıyla mücadele konusunda büyük ilerleme kaydettik. Türkiye’yle
iklim benzerliği gösteren İspanya, İtalya, Yunanistan gibi diğer Akdeniz
ülkeleriyle mukayese edildiğinde, yangınlarda çok daha az orman alanımızı
kaybettiğimiz görülmektedir. Türkiye, 1973-2015 yılları arasında orman varlığı
hem alan hem de odun serveti olarak artmış nadir ülkelerden biridir. Orman
sahamız 1972 yılında 20,2 milyon hektar iken 2015 yılı itibarıyla 22,3 milyon
hektara ulaşmıştır, 2030 yılı hedefimiz ise orman varlığımızın yüzde 30’a
çıkarılmasıdır. 
Yağış
sularının depolanması kuraklıkla mücadelede büyük önem arz etmektedir. Bu
kapsamda, Türkiye’de çok sayıda baraj ve gölet inşa edilmiştir. 1.000 Günde
1.000 Gölet Projesi hayata geçirilmiştir. Son on üç yılda 320 baraj inşa
edilerek ülke genelinde baraj sayısı 700’e çıkarılmıştır. Türkiye’de erozyonla
taşınan toprak miktarı 1970’li yıllarda 500 milyon ton iken yürütülen çalışmalar
neticesinde yılda yaklaşık 168 milyon tona indirilmiştir. 2030 yılına kadar bu
miktarın 130 milyon tona indirilmesi hedeflenmektedir.
Sayın
Başkan, değerli milletvekilleri; ülkemiz Ekim 2015 tarihinde Birleşmiş
Milletler Çölleşmeyle Mücadele Sözleşmesi’nin 12’nci Taraflar Konferansı’na ev
sahipliği yapmış ve iki yıl boyunca sözleşmenin dönem başkanı olarak
seçilmiştir. Ayrıca, yine iki yıl süreyle Parlamenterler Forumu Başkanlığı
Türkiye Büyük Millet Meclisiyle ve İş Dünyası Forumu Başkanlığı TOBB’la iş birliği
hâlinde yürütülmektedir. Parlamenterler Forumu başkanlık dönemi faaliyetlerinin
koordine edilmesi için Türkiye Büyük Millet Meclisi bünyesinde Çölleşme Çalışma
Grubu oluşturulmuştur; ulusal arazi tahribatının dengelenmesi hedeflerini
oluşturmuş ve ulusal raporunu hazırlamıştır. Buna göre 2030 yılına kadar 1
milyon hektar ağaçlandırma, 750 bin hektar mera ıslahı, 2 milyon hektar tarım
alanı ıslahı öngörülmektedir. 
Ülkemizin
1998 yılında taraf olduğu Çölleşmeyle Mücadele Sözleşmesi çerçevesinde tarafların
yerine getirmeleri gereken en önemli yükümlülüklerden birisi eylem planı
hazırlamasıdır. Türkiye, Çölleşmeyle Mücadele Ulusal Eylem Planı’nı hazırlamış
ve yürürlüğe koymuş durumdadır. Plan çerçevesinde Toprak Koruma ve Arazi
Kullanımı Kanunu uygulamaya girmiştir. Toprak Kirliliğinin Kontrolü Yönetmeliği
çıkarılmıştır. Sulak alan yönetim planları hazırlanmıştır. Su havzalarının
korunması için muhafaza ormanları tesis edilmektedir.
Türkiye,
çölleşme ve erozyonla mücadeleyi küresel düzeye taşımaya ve öncülük etmeye
12'nci Taraflar Konferansı Dönem Başkanlığı süresince de artırarak devam
etmektedir. Çölleşmeyle mücadele kapsamında 54 Afrika ülkesinin 48’iyle iş
birliği yapılmaktadır. Türkiye, her yıl düzenli olarak Afrika, Orta Asya ve
Balkan ülkelerinde yaklaşık 100 uzmana çölleşmeyle mücadele konusunda
uluslararası eğitim vermektedir. İnsanlığın karşı karşıya kaldığı dünyanın
sessiz felaketi olan çölleşmeyle baş edebilmenin tek yolu, ülkelerin iş birliği
içerisinde etkin eylemler gerçekleştirmesi ve ortak bir problem karşısında
ortak hareket edebilme yeteneğini kullanabilmesidir. Bu şuurun farkında olan
Türkiye, uluslararası arenada yürüttüğü faaliyetleri artırarak devam
ettirecektir. Gelecek nesillere susuzluk ve çölleşme endişesi olmayan bir
Türkiye bırakmak öncelikli sorumluluğumuzdur. 
Yüce
Meclisi saygıyla selamlıyorum. (AK PARTİ sıralarından alkışlar) 
BAŞKAN
– Teşekkür ederim Sayın Aydın. 
Sayın
milletvekilleri, İç Tüzük’ün 59’uncu maddesine göre yapılan gündem dışı
konuşmalar sona ermiştir. 
Şimdi,
elektronik sisteme girerek söz talep eden sayın milletvekillerine sırayla söz
vereceğim. 
Sayın
Erkan Aydın...
V.- AÇIKLAMALAR
1.- Bursa Milletvekili Erkan Aydın’ın,
Bursa’nın Keles ilçesinin Alpagut ve Kıranışıklar köylerinde kamulaştırma
bedelinin diğer köylerle karşılaştırıldığında çok düşük olduğuna ilişkin
açıklaması
ERKAN
AYDIN (Bursa) – Teşekkür ederim Sayın Başkan.
Bursa’nın
Keles ilçesinin Alpagut ve Kıranışıklar köylüleri büyük bir haksızlık ve
çaresizlik yaşıyorlar. Karayolları Genel Müdürlüğü Keles-Tavşanlı kara yolunun
genişletilmesi amacıyla köylünün arazilerinde kamulaştırma yapıyor ancak
ilçenin diğer köylerinde 15-16 bin lira olan kamulaştırma bedeli maalesef bu 2
köyde 3-4 bin lira üzerinden belirlenmek isteniyor. Zaten köylü zor durumda, on
beş yıllık yanlış politikalar yüzünden çiftçi ayakta duramaz pozisyonda. Bu 2
köyde yapılan 3-4 bin liralık kamulaştırmaların da değerinin oldukça altında
olduğu diğer köylerle karşılaştırıldığında ortaya çıkıyor. Biz aksini düşünmek
istemiyoruz ancak bu 2 köy sanki âdeta cezalandırılıyormuş gibi bir şey
aklımıza geliyor. 
Buradan
yetkilileri uyarıyoruz. Aynı bedelin diğer köyler gibi bu köy için de
belirlenmesini talep ediyor, saygılar sunuyorum. 
BAŞKAN – Sayın
Topal…
2.- Hatay Milletvekili Serkan Topal’ın,
Toprak Mahsulleri Ofisinin üreticilerin depolama ve finansman ihtiyacını
karşılamak amacıyla emanet alımlara başlayacak olmasına rağmen fiyatın henüz
açıklanmadığına ilişkin açıklaması
SERKAN TOPAL
(Hatay) – Teşekkür ediyorum Sayın Başkan. 
Hatay Amik Ovası’nda
buğday hasadı başladı. Bu yıl bir önceki yıla göre buğday üretiminde artış
beklendiğini görüyoruz. Toprak Mahsulleri Ofisi üreticilerin depolama ve
finansman ihtiyacını karşılamak amacıyla emanet alımlara başlayacak fakat fiyat
henüz açıklanmış değil. Fiyat açıklanmadığı için çiftçilerimiz emanete
bıraktığı ürün karşılığında geçen yılki müdahale alım fiyatı üzerinden yüzde 30
oranında avans kullanabilecekmiş. Fiyatı neden daha erken açıklamıyorsunuz?
Toprak Mahsulleri Ofisinin alım fiyatını açıklamak için beklediği her geçen gün
çiftçinin biraz daha maalesef karamsarlaşması demek. Siz Hükûmet olarak Toprak
Mahsulleri Ofisini desteklemelisiniz ki üreticiniz tefecinin ve aracıların
eline düşmesin diye onları destekleyebilsin. 
Buğday alım
fiyatının…
(Mikrofon
otomatik cihaz tarafından kapatıldı) 
BAŞKAN – Sayın
Arık…
3.- Kayseri Milletvekili Çetin Arık’ın,
millet FETÖ’nün siyasi ayağının ortaya çıkarılmasını beklerken AKP’lilerin
FETÖ’den tutuklanan yakınlarının bir bir tahliye edildiğine ilişkin açıklaması
ÇETİN ARIK
(Kayseri) – Teşekkür ederim Sayın Başkan. 
“Kim okuyup
yazar seni/ Rüzgâr değse bozar seni/ Ölsen kovar mezar seni/ Söyle yavrum niye
doğdun/ Kurban gelir, payın yoktur/ Haftan yoktur, ayın yoktur/ Ankara'da dayın
yoktur/ Söyle yavrum niye doğdun.”
Milletimiz
FETÖ’nün siyasi ayağının ortaya çıkarılmasını beklerken AKP’lilerin FETÖ’den
tutuklanan yakınları bir bir tahliye ediliyor. Bu durum toplum vicdanında derin
yaralara yol açıyor. 
Keşke damatlara
uygulanan hukuk daha üç beş günlük, silah tutmasını dahi bilmeyen, hiçbir
şeyden habersiz Mehmetçiklere de uygulanabilse. Keşke damatların sabit
ikametgâhını gören hukuk, gazetecilere göçmen kuşu muamelesi yapmasa. Keşke
üstünlerin hukuku değil, hukukun üstünlüğünün hâkim olduğu bir ülkede yaşayabilseydik.

Teşekkür ederim.
(CHP sıralarından alkışlar)
BAŞKAN – Sayın
Sibel Özdemir…
4.- İstanbul Milletvekili Sibel Özdemir’in,
çocuklara güvenli bir eğitim ortamı sağlanması konusunda yeni eğitim dönemi
öncesi acil önlemler alınması ve düzenlemeler yapılması çağrısında bulunduğuna
ilişkin açıklaması
SİBEL ÖZDEMİR
(İstanbul) - Teşekkür ederim Sayın Başkanım. 
Eğitim ve
öğretim yılını tamamlamışken en önemli sorunlardan biri de okullarımızda ve
özellikle de 4+4+4 eğitim sistemi sonrasında sıklıkla görülen farklı yaş
grubundaki çocuklar arasında yaşanan akran zorbalığı ve şiddet sorunu olmuştur.
Farklı yaş grubundaki öğrenciler arasında yaşanan sözel, duygusal, fiziksel
şiddet vakalarının sıklığı artış göstermiştir. Eğitim Reformu Girişimi ve
Türkiye Eğitim Gönüllüleri Vakfının hazırlamış oldukları raporda da çocukların
kendilerini okulda güvende hissetmedikleri ortaya konulmuştur. Tüm
uyarılarımıza rağmen, eğitim sistemini çökerten 4+4+4 sistemiyle çocuklarımıza
güvenli bir eğitim ortamı sağlanması konusunda yeni eğitim dönemi öncesi acil
önlemler ve düzenlemeler alınması çağrısında bulunuyorum.
BAŞKAN – Sayın
Bakan…
5.- İzmir Milletvekili Murat Bakan’ın,
Ege’de yaşanan 6,3 büyüklüğündeki depremde can kaybı yaşanmadığına ancak
Marmara depreminden sonra Türkiye’de değişen hiçbir şey olmadığına ilişkin
açıklaması
MURAT BAKAN
(İzmir) – Sayın Başkan, dün Ege’de yaşanan 6,3 büyüklüğünde deprem başta İzmir
olmak üzere tüm bölgede hissedildi; çok şükür, can kaybı olmadı.
1999’da Marmara
depremi hepimizin yüreğini yaktı ve bunca canımızın kaybına neden olan plansız
kentleşme, riskli yapılaşma, yaptırımsız denetim ve eğitimsiz kitleler olduğu
yerde duruyor. Peki, ders aldık mı yaşananlardan? Elbette hayır. Bilim
adamlarının hemfikir olduğu üzere sonraki deprem 7’nin üzerinde ve Marmara’da
olacak ancak 1999’dan sonra belirlenen 470 toplanma alanında şimdi gökdelenler
ve AVM’ler yükseliyor, deprem vergileriyle duble yollar yapıldı. 
Sevgili
arkadaşlar, Marmara depreminden on sekiz yıl sonra Türkiye’de değişen hiçbir
şey yok, daha kötü durumdayız ne yazık ki. Hükûmeti uyarıyorum. Biz bir daha
kulaklarımızı beton ve moloz yığınlarına dayamak istemiyoruz. 
Genel Kurulu
saygıyla selamlarım.
BAŞKAN – Sayın
Göker…
6.- Burdur Milletvekili Mehmet Göker’in,
Burdur Gölü’nün su seviyesinde yaşanan ve önlenemeyen düşüş nedeniyle göl
suyunun tuzluluğunun sürekli arttığına ve Burdur Gölü’nün kurtarılması için
acil eylem planı yapılmasını talep ettiğine ilişkin açıklaması
MEHMET GÖKER
(Burdur) – Sayın Başkanım, Burdur Gölü, alan ve hacminde kabaca yüzde 40’a
varan bir oranda meydana gelen azalış nedeniyle son otuz yılda yüzde 30
oranında bir tuzluluk artışı meydana gelmiştir. Özellikle son yıllarda etkisini
daha da belirgin olarak hissettiğimiz Burdur Gölü’nün su seviyesinde yaşanan ve
önlenemeyen düşüş nedeniyle göl suyunun tuzluluğu sürekli artarken tam arıtımı
yapılamayan şehirsel kanalizasyon sularının göle girmesi de göldeki fosfor
miktarını artırmaktadır. Daha önce de Sayın Bakan Veysel Eroğlu’nun
başkanlığında toplanan heyetin almış olduğu kararların bir an önce hayata
geçirilerek Burdur Gölü’nün kurtarılması için acil eylem planı yapılmasını
talep ediyorum.
Saygılarımla. 
BAŞKAN – Sayın
Gürer…
7.- Niğde Milletvekili Ömer Fethi Gürer’in,
AKP Hükûmetinin ranta değil emekçilere, işsizlere, emeklilere gereken desteği
sağlamamasının sorunları artırdığına ve ek zam yapılarak çalışanların
enflasyona ezdirilmemesi gerektiğine ilişkin açıklaması
ÖMER FETHİ GÜRER
(Niğde) – Teşekkürler Sayın Başkan.
AKP hükûmetleri
döneminde kaşıkla verip kepçeyle alma uygulaması çalışan tüm kesimleri mağdur
etmektedir. 2002 yılından bu yana ortalama memur maaşında aylık 1.085 lira, en
düşük memur maaşında 515 lira düşme olmuştur. Memur maaşlarının 2002 yılından
beri ekonomik büyümeye ve enflasyona orantılı artmadığı verilerle ortadadır. Bu
yıl memur maaşları dört ayda 76 lira erimiştir. Rantla beslenen azınlıklar
varlıklarına varlık katmaktadır. Emeklisi, işsizi, genci, kadını, çalışanı
sorunlarla dolu ve yaşam sıkıntısı giderek artmaktayken rakamlarla oynanarak gösterilen
olumlu sonuçlar aldatmacadır. Çarşı pazar yangın yeridir. 
AKP Hükûmetinin
ranta değil emekçilere, işsizlere, emeklilere gereken desteği sağlamaması
sorunları artırmıştır. Ek zam yapılarak çalışanlar enflasyona ezdirilmemelidir.
Teşekkür ederim Sayın
Başkan.
BAŞKAN – Sayın
İlyas Şeker…
8.- Kocaeli Milletvekili İlyas Şeker’in,
Kocaeli Büyükşehir Belediyesinin çevreyle ilgili yaptığı yatırımlara ilişkin
açıklaması
İLYAS ŞEKER
(Kocaeli) – Teşekkürler Sayın Başkan.
Geçen hafta
Çevre Haftası’ydı, Kocaeli Büyükşehir Belediyemizin çevreyle ilgili yaptığı
yatırımlarını paylaşmadan olmazdı. AK PARTİ öncesi gri kent olan Kocaeli’yi
çevreyle barışık hâle getirmek için kişi başına düşen yeşil alan 0,40
metrekareden 12 metrekareye çıkarılırken 7 milyon 700 bin fidan dikildi. Atık
su arıtma tesisi sayısı 4’ten 22’ye çıkarılırken atık suların yüzde 99’u
arıtılarak günde 170 ton çamurun Körfez’e dökülmesi önlendi. Yapılan kentsel
dönüşümle kentin çehresi değişirken çevreye yapılan yatırımlarla turizmde de
iddialı konuma gelen Kocaeli toplam 3 adet Mavi Bayraklı plaja sahip oldu,
dördüncüsü de yolda. Osman Gazi Köprüsü’yle süslenen İzmit Körfezi’nde güneşin
sıfır kottan battığını izlemek için deniz ve florası zengin doğa turizminin
tadını çıkarmak isteyen tüm milletvekillerimizi ve vatandaşlarımızı Kocaeli’de
tatil yapmaya bekliyoruz. Yapılan çalışmalar için… 
(Mikrofon
otomatik cihaz tarafından kapatıldı) 
BAŞKAN – Sayın
Atıcı…
9.- Mersin Milletvekili Aytuğ Atıcı’nın, 12
Haziran Dünya Çocuk İşçiliğiyle Mücadele Günü’ne ilişkin açıklaması
AYTUĞ ATICI
(Mersin) – Teşekkürler Sayın Başkan.
Değerli
arkadaşlar, 12 Haziran Dünya Çocuk İşçiliğiyle Mücadele Günü’dür. AKP Hükûmeti
çocuklarımıza iyi bir yaşam ve gelecek sunamadığı gibi, çocukları emek
sömürüsünden ve istismardan koruyamamaktadır. TÜİK verilerine göre 15-17 yaş
arası çalışan çocuk sayısı 2012 yılında 601 bin iken dört yıl sonra, 2016
yılında 708 bine çıkmıştır. Toplam çocuk işçi sayısı 2 milyonu aşmaktadır.
Üstelik, çalışan çocukların yüzde 78’i sigortasızdır. 2016 yılında 56 çocuk
işçi iş cinayetine kurban edilmiştir. Türkiye, Avrupa ülkeleri arasında çocuk
yoksulluğunda 1’inci sıradadır. Bu çocukların partisi yok, siyasi görüşü yok,
hepimizin çocukları. 
Bir çocuk hekimi
olarak şimdi AKP iktidarına soruyorum: Bu ayıp kimin? Bu da mı FETÖ işi? (CHP
sıralarından alkışlar)
BAŞKAN – Sayın
Adıgüzel…
10.- İstanbul Milletvekili Onursal
Adıgüzel,’in İstanbul Söğütlüçeşme’de yaşanan metrobüs kazası sonucunda
hayatını kaybeden metrobüs şoförü Ali Gözderesi’nin ailesine başsağlığı, yaralı
vatandaşlara acil şifalar dilediğine ve son zamanlarda metrobüs kazalarının
arttığına ilişkin açıklaması
ONURSAL ADIGÜZEL
(İstanbul) – Teşekkürler Sayın Başkan.
Hafta sonu
İstanbul Söğütlüçeşme’de yaşanan metrobüs kazası sonucunda metrobüs şoförü Ali
Gözderesi hayatını kaybetti, 30’un üzerinde vatandaşımız ise yaralandı.
Öncelikle, hayatını kaybeden şoförümüzün ailesine başsağlığı, yaralı
vatandaşlarımıza ise acil şifalar diliyorum.
Maalesef, son
zamanlarda vatandaşlarımızın yaralanması veya ölümüyle sonuçlanan metrobüs
kazalarının ardı arkası kesilmiyor. Geçtiğimiz aylarda yine Meclis Genel
Kurulunda metrobüslerde yaşanan benzer kazalara dikkat çekmeye çalışmış ve
İstanbul Büyükşehir Belediyesine gerekli tedbirlerin alınması için çağrıda bulunmuştuk
ama ne yazık ki cevap bulmayan çağrılarımız bir vatandaşımızın hayatına mal
oldu. Ben buradan bir kez daha İBB yetkililerine seslenmek istiyorum:
Uyarılarımızı ve vatandaşlarımızın endişelerini daha ne kadar görmezden
geleceksiniz, gerekli tedbirleri almak için daha kaç kişinin ölmesini
bekliyorsunuz? 
Teşekkür
ediyorum.
BAŞKAN – Sayın
Özdiş…
11.- Adana Milletvekili İbrahim Özdiş’in,
sosyal medyada paylaşılan bir videoda Atatürk’e ve ailesine açıkça hakaret eden
Hasan Akar’ın bir aydır neden bulunamadığını öğrenmek istediğine ilişkin
açıklaması
İBRAHİM ÖZDİŞ
(Adana) – Teşekkür ediyorum Sayın Başkan.
Sorum Sayın
İçişleri ve Adalet Bakanına: 9 Mayıs 2017 tarihinde sosyal medyada paylaşılan
bir videoda Nur cemaati üyesi Hasan Akar isimli şahıs Türkiye Cumhuriyeti’nin
kurucusu ve Türkiye Büyük Millet Meclisi çatısı altında şu an bulunabilmemizin
temel nedeni olan Atatürk’e ve ailesine açıkça hakaret etmiş, tüm
vatandaşlarımızın haklı ve yoğun tepkisine neden olan bu olay neticesinde
savcılık tarafından hakkında yakalama kararı çıkartılmıştı. Olayın üzerinden
bir ay geçti, Hasan Akar hâlen firari. Sosyal medyada Cumhurbaşkanına hakaret
avcısı olan savcılar ve Emniyet güçleri bu adamı neden bulamıyorlar? Yoksa
korunup kollanıyor mu bu adam?
Teşekkür ediyorum
Sayın Başkan.
BAŞKAN – Sayın
Çamak…
12.- Mersin Milletvekili Hüseyin Çamak’ın,
17 Aralık 2016 tarihinde yapılan Tıpta Yan Dal Uzmanlık Sınavı’nın bazı
bölümlerin sonuçlarının hâlâ açıklanmaması nedeniyle mağduriyetler yaşandığına
ilişkin açıklaması
HÜSEYİN ÇAMAK
(Mersin) – Sayın Başkan, 17 Aralık 2016 tarihinde ÖSYM tarafından yapılan Tıpta
Yan Dal Uzmanlık Sınavı’nın üzerinden neredeyse altı ay geçmesine rağmen çocuk
sağlığı ve hastalıkları, kadın hastalıkları ve doğum, iç hastalıkları,
enfeksiyon hastalıkları ve klinik mikrobiyolojiyle göğüs hastalıkları
bölümlerinin sınav sonuçları hâlâ açıklanmamıştır. Uzman hekimlerimiz merakla
sınavda aldıkları puanların açıklanmasını beklemektedir. Doktor açığımız varken
sınavla ilgili itiraz edilen birçok soru sebebiyle yargı sürecinin hâlen devam
ettiği ÖSYM tarafından açıklanmıştır. ÖSYM’nin hatalı soruları neredeyse her
sınavda karşılaşılan bir mağduriyet kaynağına dönüşmüştür. Bir an önce bu
mağduriyetlerin giderilmesi konusunda sorumluları göreve çağırıyorum. 
Teşekkür ederim.

BAŞKAN – Sayın
Akkuş İlgezdi…
13.- İstanbul Milletvekili Gamze Akkuş
İlgezdi’nin, emekçilerin 15-16 Haziran 1970 direnişinin yıl dönümünde kıdem
tazminatları için yürümeye hazırlandıklarına ve kıdem tazminatlarının fona
devredilmesi konusunda bilgi almak istediğine ilişkin açıklaması
GAMZE AKKUŞ
İLGEZDİ (İstanbul) – Sayın Başkan, sözlerime emeğin hakkını savunanlara selam
olsun diyerek başlıyorum. 
Emekçiler 15-16
Haziran 1970 direnişinin yıl dönümünde kıdem tazminatları için yürümeye hazırlanıyorlar.
Emek sınıfı tıpkı kırk yedi sene önce olduğu gibi bugün de kazanılmış haklarını
ortadan kaldırmaya çalışanlara onuruyla, emeğiyle, alın teriyle karşı çıkıyor.
Unutulmasın ki kıdem tazminatı işçilerin son kalesidir, alın terinin hakkıdır.
Bu hakkı keyfî bir kararla fona devretmek kul hakkı yemektir. 
Buradan Sayın
Bakana sormak istiyorum: İşçilerin kıdem tazminatlarını fona devrederek yeni
bir örtülü ödenek mi yaratmak istiyorsunuz? Taşeron işçiler için kıdem
garantisi de getirecek misiniz? Çalışanlar adına açılacak fon hesabından vergi
alacak mısınız? Kıdem tazminatının bu şekilde fona devredilmesi güvencesizliği
ve esnek çalışmayı kurumsallaştırır. Tüm emekçilerle birlikte mücadele ederek
buna asla izin vermeyeceğiz. 
Teşekkürler. 
BAŞKAN – Sayın
Tanal…
14.- İstanbul Milletvekili Mahmut Tanal’ın,
Gaziantep ile Katar arasında herhangi bir uçuş seferi olmamasına rağmen Katar’a
ait olan bir uçağın geçen yıl hangi ihtiyaçtan, hangi hukuki gerekçe ve
sebeplerle Gaziantep’e iniş yaptığını öğrenmek istediğine ilişkin açıklaması
MAHMUT TANAL
(İstanbul) – Teşekkür ederim Sayın Başkan. 
Benim sorum
Sayın Başbakana: Geçen yıl gazetelerde çıkan haberlere göre -kayıt dışı bir
uçuş- Gaziantep Havaalanı’na inen Katar uçağı neden Gaziantep Havaalanı’na
indi? Bu kayıt dışı bir iniş midir? Gaziantep’ten Katar’a, Katar’dan
Gaziantep’e herhangi bir uçuş seferi de yoktur. Katar’a ait olan bu uçak geçen
yıl hangi ihtiyaçtan, hangi hukuki gerekçe ve sebeplerden dolayı Gaziantep’e
iniş yapmıştır? Burada kayıt dışı bir iş mi vardır? Kamuoyunun bilgilendirmeye
ihtiyacı vardır, iktidarın veya Başbakanın kamuoyunu acilen bilgilendirmesini
arz ediyorum. 
Teşekkür ederim.

BAŞKAN – Sayın
İrgil…
15.- Bursa Milletvekili Ceyhun İrgil’in,
eğitimcilerin hakkını ve eğitim yasalarını koruyanlara hapis cezası istenirken
temel eğitim yasasını çiğneyenler için hiçbir şey yapılmadığına ilişkin
açıklaması
CEYHUN İRGİL
(Bursa) – Teşekkürler Başkanım.
EĞİTİM-İŞ Bursa
Şube Başkanı Özkan Rona hakkında, Bursa’da yapılan okul müdür mülakatlarında
iktidar yanlısı bir sendika üyelerinin kayrıldığını, atamaların neredeyse
tamamına yakınının bu sendika üyeleri arasından gerçekleştirildiğini açıkladığı
için dava açıldı. Yarın ilk duruşması yapılacak olan bu davada Sayın Özkan
Rona’nın dört yıl hapsi isteniyor. 
Öte yandan,
Bursa İl Millî Eğitim Müdürlüğü, İnegöl’deki İnönü Ortaokul Müdürü ve müdür
yardımcıları hakkında kız ve erkek öğrenciler için ayrı sınıfların açılmış
olması iddiaları karşısında, EĞİTİM-İŞ Bursa Şubesinin konuyla ilgili
başvurusuna “herhangi bir işleme gerek olmadığı” yanıtını verdi. 
Görülmektedir ki
eğitimcilerin hakkını ve eğitim yasalarını koruyanlara hapis cezası istenirken
temel eğitim yasasını çiğneyenler için hiçbir şey yapılmamaktadır. İşte bu
dönemin, yaşatılan fetret döneminin adalet ve hak anlayışı budur. 
BAŞKAN – Sayın
Nazlı…
16.- Kütahya Milletvekili Mustafa Şükrü
Nazlı’nın, Cemil Meriç’in vefatının 30’uncu yıl dönümüne ilişkin açıklaması
MUSTAFA ŞÜKRÜ
NAZLI (Kütahya) – Teşekkürler Sayın Başkanım.
Türk
aydınlarının yüz akı, fikir namusu erbabı, kalem üstadı, güçlü kalem, cesur
yürek Cemil Meriç, bundan otuz sene önce bugün dünyaya veda ederek rahmeti
Rahman’a kavuştu. “Bir çağın vicdanı olmak isterdim, bir çağın, daha doğrusu
bir ülkenin. İdrakimize vurulan zincirleri kırmak, yalanları yok etmek, Türk
insanını Türk insanından ayıran bütün duvarları yıkmak isterdim.” diyen üstat
Cemil Meriç’te ülke ve millet sevgisi hep zirvede olmuştur. “Türk insanı
irfandan önce sevgiye ve anlayışa muhtaçtır.” diye haykırarak bu sevgisini hep
dile getirmiştir. O “izm”leri idraklerimize giydirilmiş deli gömlekleri olarak
ifade eder. Bu sebeple bütün toplumsal kavgalardan kendini soyutlamış, millete
yol gösterici, aydınlatıcı ve uyarıcı olmuştur.
Bu vesileyle
vefatının 30’uncu yıl dönümünde üstat Cemil Meriç’i rahmet ve minnetle yâd
ediyor, yüce Meclisi saygıyla selamlıyorum.
VI.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili
Mehmet Akif Hamzaçebi’nin, Cemil Meriç’i ölümünün 30’uncu yıl dönümünde
saygıyla ve rahmetle andığına ilişkin konuşması
BAŞKAN – Ben de
Cemil Meriç’i ölümünün 30’uncu yıl dönümünde saygıyla, rahmetle anıyorum.
Sayın Köksal…
V.- AÇIKLAMALAR (Devam)
17.- Afyonkarahisar Milletvekili Burcu
Köksal’ın, Afyonkarahisar İli Damızlık Koyun ve Keçi Yetiştiricileri Birliği
Başkanı Mevlüt Topkaya ve yönetiminin görevden alınmasına ve göreve yeniden
seçilen Mehmet Pala ve yönetiminin göreve başlatılmamasına ilişkin açıklaması
BURCU KÖKSAL
(Afyonkarahisar) – Teşekkürler Sayın Başkan. 
Sürekli “millî
iradeye saygı” diyen ancak birliklerde, derneklerde ve sivil toplum
örgütlerinde dahi kendi yandaşı olmayanların seçilmesi durumunda seçimine saygı
duymayan AKP, son olarak, seçim bölgem Afyonkarahisar İli Damızlık Koyun ve
Keçi Yetiştiricileri Birliği Başkanı olan ve CHP’li kimliğiyle bilinen Mevlüt
Topkaya ve yönetimini görevden almıştır. Akabinde göreve yeniden seçilen
Cumhuriyet Halk Partisi Emirdağ eski ilçe başkanlarından ve 2014 yerel
seçimlerinde Cumhuriyet Halk Partisi Emirdağ Belediye Başkan adayı olan Mehmet Pala
ve yönetimini göreve başlatmamıştır. Her iki başkan da Cumhuriyet Halk Partili
olmaları sebebiyle mi bu haksızlığa uğramıştır? Bu konuda özellikle Gıda, Tarım
ve Hayvancılık Bakanından kamuoyu için geçerli, gerekli bir açıklamayı
bekliyoruz. 
BAŞKAN – Sayın
Yıldız Biçer… 
18.- Manisa Milletvekili Tur Yıldız
Biçer’in, devlet kurumları ile kışlalardaki zehirlenme olaylarının altından hep
Rota şirketinin çıktığına ve ihalelerin bu şirkete verilmesinin nedenini
öğrenmek istediğine ilişkin açıklaması
TUR YILDIZ BİÇER
(Manisa) – Sayın Başkan, Maliye Bakanı Sayın Naci Ağbal’a yazılı olarak sordum,
yanıt alamadım. Buradan bir kez de sözlü olarak Sayın Savunma Bakanına sormak
istiyorum. Umarım sizler de durumun vahametini kendisine anlatırsınız.
Manisa’daki zehirlenme olayında, askerî birliklerdeki zehirlenme olayında bu
olayın sorumlusu olan Rota Yemekçilikin hazırlamış olduğu yemeklerden 5 Ekim
2016’da Maliye Bakanlığındaki görevli personel de zehirlenmiştir. Bu olayın
arkasındaki Rota şirketiyle olan sözleşme 27 Ekim 2016’da feshedilmiştir. Bu
doğru mudur, sormak istiyorum. 
Yine, Maliye
Bakanlığındaki zehirlenmede gıdalardan alınan numunede üreyen bakteri, askerî
birliklerde üreyen bakteriyle aynıdır, Salmonella bakterisidir. Şimdi sormak
istiyorum: Rota şirketinin ortaklarından Veysi Avşar ile AKP Milletvekili Haluk
İpek arasındaki kadim dostluğa binaen mi devlet kurumlarının ve kışlaların
ihaleleri Rota şirketine verilmektedir? Zehirlenmelerin altından hep aynı
şirket çıkmaktadır. 
BAŞKAN – Sayın
Behçet Yıldırım… Yok.
Birer dakikalık
konuşmalar sona ermiştir.
Şimdi sayın grup
başkan vekillerine sırayla söz vereceğim.
Sayın Erkan
Akçay, buyurunuz.
19.- Manisa Milletvekili Erkan Akçay’ın,
Ege Denizi’nde meydana gelen depremi yaşayan tüm vatandaşlara geçmiş olsun
dileğinde bulunduğuna ve depremle mücadelede can kaybını azaltmak, ekonomik
kaybı minimuma indirmek için stratejiler geliştirilmesi gerektiğine, Cemil
Meriç’in vefatının 30’uncu yıl dönümüne ilişkin açıklaması
ERKAN AKÇAY
(Manisa) – Teşekkür ederim Sayın Başkan.
Dün Ege
Denizi’nde Karaburun ile Midilli arasında 6,2 büyüklüğünde bir deprem meydana
gelmiştir. Deprem İstanbul, İzmir, Manisa, Bursa, Edirne, Afyon başta olmak
üzere çok sayıda ilimizde hissedilmiştir. Depremin ardından 3 ve üzeri
büyüklüğünde 45 artçı sarsıntı daha gerçekleşmiştir. Dünden beri deprem
uzmanlarının kamuoyuna yansıyan açıklamalarını dikkatle takip ediyoruz.
Depremin enerjisinin henüz boşalmadığı, 6,2’lik sarsıntının bir uyarıcı deprem
olduğu, benzer büyüklüklerde yeni depremlere hazırlıklı olunması gerektiği
ifade edilmektedir. 
Ülkemizde deprem
sonrasına ilişkin önemli bir tecrübe ve birikim var. Afet kontrolü, arama
kurtarma çalışmaları, yaralılara ve felaketzedelere yardım konularında gerek
kamu kurumlarında gerekse sivil toplum kuruluşlarında yeterli tecrübe ve
birikimimiz olduğunu düşünüyorum. Ancak daha evvel de çeşitli vesilelerle ifade
ettiğimiz gibi depremle mücadelenin iki yönü vardır. Bunlardan birisi deprem
sonrası, diğeri ve belki daha önemlisi depreme hazırlıklı olmaktır. 
Deprem ülkemizin
yadsınamaz bir gerçeğidir. Ülkemiz üç önemli fay hattının üzerindedir; Ege
graben bölgesi, Kuzey Anadolu fayı ve Doğu Anadolu fayı. Bu nedenle depremle
mücadelede can kaybını azaltmak, ekonomik kaybı minimuma indirmek için
stratejiler geliştirilmelidir; binalarımızı geliştirme ve vatandaşlarımızı
bilinçlendirme çalışmalarına ağırlık verilmelidir. Bu vesileyle depremi yaşayan
bütün vatandaşlarımıza geçmiş olsun dileklerimizi sunuyorum. 
(Mikrofon
otomatik cihaz tarafından kapatıldı)
BAŞKAN –
Mikrofonunuzu açıyorum Sayın Akçay.
Buyurun.
ERKAN AKÇAY
(Manisa) – Teşekkür ederim Sayın Başkan.
Bugün, ülkemizin
filozofu, büyük Türk aydını ve fikir adamı Cemil Meriç’in vefatının 30’uncu yıl
dönümüdür. Yetmiş bir yıllık ömrüne büyük bir irfan ve medeniyet telakkisi
sığdıran Cemil Meriç çöldeki bir vaha gibidir. O, hiçbir zaman, iki gün sonra
unutulacak, yapay, medyatik bir şöhret olmamıştır. Eserleriyle düşünce
atlasının genişliğini belgeleyen Cemil Meriç, zamana dayanıklı bir
mütefekkirdir. Bu Ülke, Mağaradakiler, Kırk Ambar, Umrandan Uygarlığa, Işık
Doğudan Gelir, “Jurnal”ler gibi kıymetli eserlerini kaleme aldığından beri on
yıllar geçti ancak bugün bile her dönüp okuyuşumuzda ufkumuzu genişletiyoruz. 
Eserlerinde
olguları, olayları, kişileri ve durumları millet vicdanı, irfanı ve insanlık
terazisiyle tartmıştır. 
(Mikrofon
otomatik cihaz tarafından kapatıldı)
BAŞKAN –
Tamamlayınız Sayın Akçay.
ERKAN AKÇAY
(Manisa) - Cemil Meriç bizim için, kendi tabiriyle söylemek gerekirse, muhteşem
bir maziyi daha muhteşem bir istikbale bağlayan bir köprüdür. 
Bu vesileyle
Cemil Meriç’i rahmet ve şükranla anıyorum.
Teşekkür ederim
Sayın Başkan. 
BAŞKAN –
Teşekkür ederim Sayın Akçay.
Sayın Yıldırım…
20.- Muş Milletvekili Ahmet Yıldırım’ın,
HDP Eş Genel Başkanları Selahattin Demirtaş ve Figen Yüksekdağ’ın Kayseri’de
devam eden duruşmalarının konusunun HDP’ye karşı yürütülen siyasi soykırım
operasyonlarında iktidar partisinin yargıyı nasıl siyasallaştırarak
kullandığına dair bir örnek olduğuna ilişkin açıklaması
AHMET YILDIRIM
(Muş) – Teşekkür ederim Sayın Başkan.
Sayın Başkan,
değerli milletvekilleri ve ekranları başında bizleri izleyen değerli halkımız;
partimize dönük 4 Kasım 2016’dan beri yürütülen siyasi soykırım
operasyonlarında iktidar partisinin yargıyı nasıl siyasallaştırarak kullanıp
partimize dönük bir öç almaya dönüştürdüğüne dair bir iki örnek göstereceğim.
Bugün 2 eş genel
başkanımız Sayın Selahattin Demirtaş ve Figen Yüksekdağ’ın Kayseri’de
duruşmaları vardı. Kayseri’deki duruşmanın konusunu çok kısa söylersem az biraz
hukuktan nasiplenmiş herkesin nasıl utanacağı bir olayla karşı karşıya
olduğumuz anlaşılacak.
9 Mayıs 2015
günü, seçimden yaklaşık bir ay önce Kayseri il teşkilatımız bazı ırkçı
güruhların saldırısına uğradı ve bu saldırıdan sonra Emniyet Müdürlüğü,
bilgilendirilmesine rağmen tedbir almadı. Partimiz suç duyurusunda bulundu ve
emniyet veya valiliğin ihmali hakkında suç duyurusunda bulunmamıza rağmen
hiçbir işlem yapılmazken, tabii, siyasi iktidarın ve sarayın partimize dönük
kışkırtma politikalarına karşı başsavcılıkları bizim hakkımızda fezleke
hazırlamaya dönük zorlamaları neticesinde bu suç duyurusu dilekçesinde 2 eş
genel başkanımız için bir fezleke çıktı. Neymiş? Beyefendileri töhmet altında
bırakıyormuşuz. Bunu halkımız bilmeli. Düşünün, hak aramanın, hukuk aramanın,
hukuki işlerde ihmali bulunanlara dair suç duyurusunda bulunmanın geldiği
nokta. Bu, eş genel başkanlarımız için böyle de diğer tutuklu
milletvekillerimiz için farklı mı? Hayır. Bütün arkadaşlarımız siyaset
yapmaktan, hak ve hukuk mücadelesi yürütmekten kaynaklı yargılanıyorlar ve
bugün rehin alınmış durumdalar.
(Mikrofon
otomatik cihaz tarafından kapatıldı) 
BAŞKAN –
Mikrofonunuzu açıyorum Sayın Yıldırım.
AHMET YILDIRIM
(Muş) – Teşekkür ederim.
Düşünün, 2 eş
genel başkanımız Kayseri’de herhangi bir konuşma yapmamışlar, herhangi bir
siyasi faaliyette bulunmamışlar, suça konu herhangi bir fiile bulaşmamışlar ama
siyasi iktidar başsavcılıklara talimat vermiş. Herkes terfi etmek için “Bu
çorbada tuzum bulunsun.” diye Kayseri’de böyle bir tuz serpmiştir çorbaya.
Konuşmanız yok, bir fiiliniz yok, bir etkinliğiniz yok ama bugün böyle utanç
verici bir yargılama Kayseri Adliyesinde yürüdü. 
Orada durum öyle
de diğerlerinde farklı mı? Geçen hafta, dört yıl on ay ceza alan Şırnak
Milletvekilimiz Ferhat Encu hakkında suç duyurusunda bulunan Şırnak Vali
Yardımcısı ve Beytüşşebap Kaymakamının işlemleri ve şikâyetleri üzerine
dava açıldı, tutuklandı. O 2 kişi de, Şırnak Vali Yardımcısı da Beytüşşebap
Kaymakamı da bir terörist iktidara göre. 
(Mikrofon
otomatik cihaz tarafından kapatıldı) 
BAŞKAN –
Tamamlayınız Sayın Yıldırım.
AHMET YILDIRIM
(Muş) – Toparlıyorum Sayın Başkan.
İkisi de şu anda
terör örgütü üyesi olmak ve darbeye bulaşmaktan tutuklular. Siyasi iktidarın
nasıl bir hukukun arkasına sığındığının önemli nişaneleridir bunlar. Bunun gibi
elimde onlarca örnek var. Siyasi iktidarın nasıl bir hukukun arkasına
sığındığına, darbecileri nasıl kendilerine kalkan olarak kullandıklarına,
iktidarın “terörist” olarak addettiği kişilerin bulunduğu şikâyetlerin mevcut
iktidar tarafından ne kadar muteber olduğuna sadece birkaç veciz örnektir; yeri
geldikçe bunları dillendirmeye devam edeceğiz.
BAŞKAN –
Teşekkür ederim Sayın Yıldırım.
Sayın Özel…
21.- Manisa Milletvekili Özgür Özel’in,
Cumhuriyet Halk Partisi olarak 24’üncü Dönemde Gördes’te nikel-kobalt madeni
çıkarılmasına yaptıkları itirazların dikkate alınmadığına ve bir sülfürik asit
tankerinin daha devrilerek 20 ton sülfürik asidin saçıldığı yerde büyük bir
çevre felaketi yaşandığına, yaşanabilecek büyük bir depreme hazırlık yapılması
gerektiğine ve Adalet ve Kalkınma Partisi Genel Başkanının grup toplantısında
sarf ettiği bazı ifadelerine ilişkin açıklaması
ÖZGÜR ÖZEL
(Manisa) – Teşekkür ederim Sayın Başkan.
Bu yüce Meclis,
bu duvarlar 24’üncü Dönemde Manisa’nın Gördes ilçesinde yapılmaya çalışılan bir
nikel-kobalt madenine, Meta Madenciliğe ait bir tesise Cumhuriyet Halk Partisi
olarak ne kadar çok itiraz ettiğimizi ve defalarca zorlama ÇED raporları yazboz
tahtasına döndükten sonra siyasi iktidarın arkasında durmasıyla sadece
Gördes’te değil, dünyanın birçok yerinde çıkarılan nikel ve kobaltça zengin
toprağın gelip de bir doğa harikası olan Gördes’te sülfürik asitle tutulacağı
muamelenin çevreye yapacağı zararları söylemiştik. En büyük eleştirilerimizden
bir tanesi de günde yüzlerce kamyonun, 20 ton sülfürik asit taşıyan tankerin
mümkün olmayan, çok zor olan bir yoldan tırmanıp madene doğru gideceğiydi. 
Geçtiğimiz
aylarda ocak ve mayıstan sonra bugün bir sülfürik asit tankeri daha devrildi.
20 ton sülfürik asidin saçıldığı yerde büyük bir çevre felaketi, hayvanların
uğradığı zararlar… Örneğin, birkaç dakikayla servis aracının aldığı
öğrencilerin tesadüfen bulunmadığı bir yerde devrildi. 
Bu konuda sadece
işte “Madenciliğe karşı mısınız? Oradaki madeni çıkarsak…” diyerek Cumhuriyet
Halk Partisinin haklı endişelerini o gün dinlemeyenler bugün artık facianın
kenarından bir kez daha geçtiğimizin ve büyük bir çevre felaketinin o
günlerdeki o arka çıkışları olduğunu hatırlamalılar ve bu sorumluluğun bir şekilde
kamuoyuna cevabını ve hesabını vermeliler.
(Mikrofon
otomatik cihaz tarafından kapatıldı) 
BAŞKAN –
Mikrofonunuzu açıyorum Sayın Özel.
ÖZGÜR ÖZEL
(Manisa) – Ayrıca, Manisa’da bir deprem fırtınası yaşanıyor yaklaşık dört aydır
ve dün Ege Denizi’ndeki 6,3 şiddetindeki deprem çok büyük bir coğrafyada
hissedildi ama Manisa’da zaten yüzlerce çadırda, konteynerde kalan
Saruhanlı’mızın ve Gölmarmara’mızın köylerini, mahallelerini iyice tedirgin
etti. Burada aslında Türkiye Büyük Millet Meclisi çok gecikmeden İstanbul için,
İzmir için, tüm şehirlerimiz için yaşanabilecek ve her gün yaklaştığını
bildiğimiz bu büyük depremlere hazırlıklı mıyız, eksiklerimiz nelerdir,
bunların üzerine gitmeli. Bu konuda Cumhuriyet Halk Partisi olarak bir Meclis
araştırma komisyonu talebimiz de önümüzdeki hafta içinde olacak, onu da ifade
etmek isterim. 
Son olarak Sayın
Başkan, aslında Anayasa’ya göre tarafsızlık yeminli, Adalet ve Kalkınma
Partisinin yeni Genel Başkanı, referandum sürecindeki tüm eleştirilerimizi
doğrular şekilde, Meclis üzerinde…
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – Toparlıyorum. 
BAŞKAN –
Tamamlayınız Sayın Özel.
ÖZGÜR ÖZEL
(Manisa) – …kuvvetler ayrılığını ayaklar altına alan, egemenliğin kayıtsız
şartsız millete ait olduğu bu çatının görev yapan seçilmiş milletvekillerine
hem kendi partisi hem maalesef bir başka siyasi partinin de ismini anarak bugün
talimatta bulunmuştur. Düne kadar iktidar partisi milletvekilleri başka bir
çalışma takvimi söylerken bugün bu Meclis çatısı altında işte, “Şu tarihe kadar
çalışılacak, İç Tüzük çıkarılacak.” gibi talimatları kamuoyuna açık bir şekilde
hem yasamanın bağımsızlığını hem de milletten aldığımız yetkiyi, millete karşı
olan sorumluluklarımızı zedeleyen ve hem kendi partisine hem de bir siyasi
partiye direktif niteliğindeki yaklaşımlarını son derece yakışıksız bulduğumuzu
ve bu Meclisin kendi bağımsızlığını savunma görevini hangi partiden olursa
olsun tüm milletvekillerine Cumhuriyet Halk Partisi olarak bir kez daha
hatırlatıyoruz. 
BAŞKAN – Teşekkür
ederim Sayın Özel.
Sayın Muş…
22.- İstanbul Milletvekili Mehmet Muş’un,
Cemil Meriç’in ölümünün 30’uncu yıl dönümüne ve Muş Milletvekili Ahmet
Yıldırım’ın yaptığı açıklamasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, değerli milletvekilleri; bugün büyük mütefekkir
Cemil Meriç’in ölümünün 30’uncu yıl dönümü. Cemil Meriç, Türk düşünce dünyasına
büyük katkılarda bulunmuş, yaptığı tahlillerle toplumumuzda âdeta bir rehber
işlevi görmüştür. Cemil Meriç, ömrünü fikirlere adamış, Platon’dan Marx’a kadar
düşünce denizini kucaklamış istisnai bir entelektüeldi, fikir işçisiydi.
Kendisi için şöyle diyordu Cemil Meriç: “Kimim ben? Hayatını Türk irfanına
adayan münzevi ve mütecessis bir fikir işçisi. Bir çağın vicdanı olmak isterdim,
bir çağın, daha doğrusu bir ülkenin. İdrakimize vurulan zincirleri kırmak,
yalanları yok etmek, Türk insanını Türk insanından ayıran bütün duvarları
yıkmak isterdim. Muhteşem bir maziyi daha muhteşem bir istikbale bağlayacak
köprü olmak isterdim, kelimeden, sevgiden bir köprü.” Bu vesileyle fikir
dünyamızın büyük mütefekkirini bir kez daha saygıyla anıyorum. Allah rahmet
eylesin, mekânı cennet olsun.
Sayın Başkan,
değerli milletvekilleri; adice cinayetler işleyen, çoluk çocuk dinlemeden
katliamlar yapan PKK terör örgütünün arkasına saklananlardan, onu kalkan olarak
kullananlardan hukuk dersi alacak değiliz.
Teşekkür ederim.
BAŞKAN –
Teşekkür ederim Sayın Muş.
Gündeme
geçiyoruz. 
Başkanlığın
Genel Kurula sunuşları vardır.
AHMET YILDIRIM
(Muş) – Sayın Başkan...
BAŞKAN – Sayın
Yıldırım...
AHMET YILDIRIM
(Muş) – Eğer, adını anmayacağım beyefendi, bizim ve partimiz için söylüyorsa
“alçak” kelimesini, “katil” kelimesini bin misliyle iade ediyorum. Bu
Parlamentonun vahametine, bulunduğumuz ayın aziz mübarek olma hâline, dilden
arınmamış kişilerin bu dil zehirlenmesiyle yaşamasını ve burayı zehirlemesini
de kınıyorum.
BAŞKAN –
Teşekkür ederim Sayın Yıldırım.
MEHMET MUŞ
(İstanbul) – Sayın Başkan...
BAŞKAN – Sayın
Muş...
MEHMET MUŞ
(İstanbul) – PKK alçak bir terör örgütüdür, katildir. Sözlerimin arkasındayım.
PKK terör örgütünün arkasına saklananlaradır sözlerim. (AK PARTİ sıralarından
alkışlar) 
BAŞKAN –
Teşekkür ederim Sayın Muş.
AHMET YILDIRIM
(Muş) – Önce çıkacaksın cevap vereceksin, şu hukuk garabetine cevap vereceksin.
MEHMET MUŞ
(İstanbul) – Vereceğiz, merak etmeyin.
BAŞKAN – Meclis
araştırması açılmasına ilişkin üç önerge vardır, ayrı ayrı okutuyorum:
VII.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- İstanbul Milletvekili Mustafa Sezgin
Tanrıkulu ve 22 milletvekilinin, IŞİD’in Türkiye’de yaptığı terör eylemlerinin
ve yenilerinin yaşanmaması için yapılması gerekenlerin araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/562)
Türkiye Büyük Millet Meclisi Başkanlığına
Hükûmetin IŞİD
saldırıları karşısındaki sessizliği yetmiyormuş gibi, muhalefeti ve basını da
bu konuda susturmaya kalkışması, IŞİD'e dair kamuoyunun bilmediği bazı
çekincelerin olduğunu göstermektedir. Suriye'deki iç çalkantıyla beraber
gündeme gelen IŞİD ve El Nusra terör örgütlerinin daha önce çeşitli zamanlarda
Türkiye'yi hedef aldığı bilinmektedir. 2013'te Reyhanlı'da 53 kişinin yaşamını
yitirdiği saldırının arkasında da bu yapılanmanın olduğu bilinmektedir.
Mart 2014'te
IŞİD militanları Niğde'de güvenlik güçlerine ateş açarak 2 kişiyi öldürmüş, 5
kişiyi de yaralamıştır. Suriye'nin kuzeyinde Kürtlerin kanton sistemiyle özerk
bölgeye dönüştürdüğü Rojava'ya yönelik saldırıların Şanlıurfa ve Gaziantep gibi
illerde planlandığına dair haberler de sık sık gündeme gelmiştir.
Diğer taraftan,
Suriye'de Türk menşeli araç, yardım koli kutularını gösteren belge ve bulgular,
IŞİD militanlarının Türkiye'de eğitildiğine ve Türkiye'den silah yardımı
aldığına yönelik ulusal ve uluslararası medyada çıkan haberler de konunun
araştırılmasının gerekliliğini ortaya koyan dokümanları içermektedir.
IŞİD'in Niğde ve
Reyhanlı terör saldırılarını gerçekleştirmesi örgütün Türkiye bağlantılarının
açığa çıkarılmasının gerekliliğini ortaya koymaktadır.
IŞİD adlı terör
örgütü, Suriye'deki kaos ortamını değerlendirerek özellikle son üç yılda burada
örgütlenmesini genişletmiş ve Türkiye ile sınır güvenliğindeki boşluğu da
fırsat bularak buradan kendisine gerek lojistik destek gerekse örgüt elemanı
sağlamıştır. 6 Haziran 2015'te Diyarbakır'da gerçekleştirilen canlı bomba
eylemi ve 20 Temmuz'da Suruç'taki bombalı saldırıda hayatını kaybeden ve
yaralanan yurttaşlarımızın acısı henüz dinmemiş ve toplumsal etkisi sürmekte
iken 10 Ekim 2015'te meslek örgütleri tarafından düzenlenen Barış mitingine
IŞİD adlı terör örgütü tarafından saldırı düzenlenmiş ve 102 yurttaşımız
hayatını kaybetmiştir.
Bu örgütün
ortaya çıkış ve örgütlenme sürecinde AKP Hükûmetleri tarafından net biçimde
terör örgütü olarak kabul edilmemesi, dünya kamuoyu başta olmak üzere geniş
çevrelerde Türkiye'nin IŞİD'e destek verdiği izlenimini doğurmuştur. Hükümet
yetkilileri ve hatta Başbakan tarafından bu gruba yönelik “öfkeli topluluk”
gibi sempatik görünümlü tanımlamalar bu algıyı daha da güçlendirmiştir.
Yargıtay
tarafından verilen bir kararda, IŞİD adlı örgütün Türkiye tarafından resmî
olarak terör örgütü kabul edildiğine dair bir veri bulunmadığından, bu örgütle
ilgili İçişleri Bakanlığından bilgi istenmesi gerekli görülmüş, yakın tarihli
bir başka kararda ise Yargıtay tarafından IŞİD, terör örgütü olarak kabul
edilerek hüküm tesis edilmiştir. Bu farklı tutumlar, Türkiye'nin resmî
organlarca alınan “lŞİD Türkiye Örgütü”ne ilişkin bir kararın bulunmamasından
kaynaklanmaktadır. Türkiye'nin bu konuda hâlihazırda attığı tek adım BM’nin
terör örgütlerinin malvarlıklarına ilişkin uyguladığı tedbirlerin Türkiye
tarafından da uygulanması noktasından ibarettir.
Türkiye,
Orta Doğu'da alevlenen mezhep çatışmasından değil, barış ve uzlaşmadan yana
olmalıdır. IŞİD gibi terör örgütlerinin mezhep çatışmasını hedefleyen insanlık
dışı uygulamalarına karşı da gerekli tepkiler verilmelidir. Her gün insanlık
suçu işlediğine dair görüntüleri bizzat paylaşan IŞİD’in giderek Türkiye
açısından da bir tehdit oluşturduğu görülmektedir. Türkiye'de bulunan veya
Türkiye'ye girerek eylem yapma ihtimali olan IŞİD'in daha önce yaptığı terör
eylemlerinin araştırılması, yenilerinin yaşanmaması için etkili ve gerekli
önlemlerin alınması amacıyla Anayasa’nın 98'inci ve İç Tüzük’ün 104 ve 105'inci
maddeleri gereğince Meclis araştırması açılmasını arz ve teklif ederiz.
Saygılarımızla.
1) Mustafa
Sezgin Tanrıkulu  (İstanbul)
2) Kadim Durmaz  (Tokat)
3) Hüseyin
Yıldız  (Aydın)
4) Orhan Sarıbal
 (Bursa)
5) Kazım Arslan  (Denizli)
6) Tahsin Tarhan
 (Kocaeli)
7) Mustafa Hüsnü
Bozkurt  (Konya)
8) Özcan Purçu  (İzmir)
9) Şenal Sarıhan
 (Ankara)
10) Ceyhun İrgil
 (Bursa)
11) Erkan Aydın  (Bursa)
12) Vecdi
Gündoğdu  (Kırklareli)
13) Serdal
Kuyucuoğlu  (Mersin)
14) Dursun Çiçek
 (İstanbul)
15) Onursal
Adıgüzel  (İstanbul)
16) Candan
Yüceer  (Tekirdağ)
17) Mahmut Tanal
 (İstanbul)
18) Türabi Kayan
 (Kırklareli)
19) Gülay
Yedekci  (İstanbul)
20) Yakup Akkaya
 (İstanbul)
21) Muharrem
Erkek  (Çanakkale)
22) Haydar Akar  (Kocaeli)
23)
Ali Akyıldız  (Sivas)
2.- İzmir Milletvekili Kamil Okyay Sındır
ve 30 milletvekilinin, zeytin üretim alanlarının korunup geliştirilmesi,
zeytinyağı üretiminin artırılması için alınacak tedbirlerin ve zeytinyağı
üretiminde yaşanan düşüşün nedenlerinin araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/563)
Türkiye Büyük Millet Meclisi Başkanlığına
Ülkemizde
zeytin üretim alanlarının korunup geliştirilmesi, yerli üretim kaynaklarıyla
zeytinyağı üretiminin artırılması için alınacak tedbirlerin belirlenmesi,
zeytinyağı üretiminde yaşanan düşüşün önlenmesi ve sorunun çözüme
kavuşturulması, vatandaşlarımıza zeytinyağı temini ile kişi başı tüketimin
artırılması ve gerekli düzenlemelerin yapılması için Anayasa'nın 98’inci,
Meclis İçtüzüğü'nün 104 ve 105’inci maddeleri gereği Meclis araştırma komisyonu
kurulmasını bilgilerinize sunarız. 
Saygılarımızla.

1) Kamil Okyay
Sındır  (İzmir)
2) Kadim Durmaz  (Tokat)
3) Ömer Fethi
Gürer  (Niğde)
4) Nihat Yeşil  (Ankara)
5) Mustafa Ali
Balbay  (İzmir)
6) Orhan Sarıbal
 (Bursa)
7) Melike
Basmacı  (Denizli)
8) Tahsin Tarhan
 (Kocaeli)
9) Ceyhun İrgil  (Bursa)
10) Özcan Purçu  (İzmir)
11) Mustafa
Hüsnü Bozkurt  (Konya)
12) Şenal
Sarıhan  (Ankara)
13) Ali Yiğit (İzmir)
14) Serdal
Kuyucuoğlu  (Mersin)
15) Vecdi
Gündoğdu (Kırklareli)
16) Hüseyin
Yıldız  (Aydın)
17) Dursun Çiçek
 (İstanbul)
18) Erkan Aydın  (Bursa)
19) Mustafa
Sezgin Tanrıkulu  (İstanbul)
20) Onursal
Adıgüzel  (İstanbul)
21) Candan
Yüceer  (Tekirdağ)
22) Mahmut Tanal
 (İstanbul)
23) Türabi Kayan
 (Kırklareli)
24) Mazlum Nurlu
 (Manisa)
25) Gülay
Yedekci  (İstanbul)
26) Yakup Akkaya
 (İstanbul)
27) Akif Ekici  (Gaziantep)
28) Kazım Arslan
 (Denizli)
29) Muharrem
Erkek  (Çanakkale)
30) Haydar Akar  (Kocaeli)
31)
Ali Akyıldız  (Sivas)
Gerekçe:
Türkiye,
bulunduğu coğrafi konum ve sahip olduğu Akdeniz iklimi özellikleriyle, İtalya,
İspanya, Yunanistan ve Tunus gibi diğer Akdeniz ülkeleriyle birlikte dünyanın
önde gelen zeytin ve zeytinyağı üreticilerindendir. Ülkemizde zeytin ve
zeytinyağı üretimi daha çok Ege ve Marmara Bölgelerinde yapılmaktadır. Aydın,
İzmir, Muğla, Balıkesir, Manisa ve Çanakkale üretimin gerçekleştiği başlıca
illerimizdir.
Zeytin
üretiminde yıllara göre inişli çıkışlı bir dalgalanma gözlenmekte, üretime
bağlı olarak bir yıl düşük (yok yılı) bir yıl yüksek (var yılı) ürün
alınmaktadır. Bu durum (periyodisite) zeytinyağı miktarını ve fiyatlarını da
belirlemektedir. Ancak başta maden ve enerji şirketlerine kurban edilen
zeytinliklerin kaybı ve uygun bakım, hasat ve sulama tekniklerinin tam olarak
uygulanamaması gibi nedenlerle zeytin üretiminde var ve yok yılları arasındaki
üretim farkı büyük olmaktadır. Zeytinyağındaki fiyat artışında iklim
değişikliği sonucu düşen zeytin üretimi yanında, zeytin üretim alanlarının
korunamaması ve uygun yöntemlerle üretim yapılamaması gibi nedenlerin dışında
bazı piyasa spekülatörlerinin etkili olduğu da bir gerçektir. Sonuçta
zeytinyağı fiyatları vatandaşlarımızın alım güçlüğü yaşadığı gıda ürünleri
arasında bulunmaktadır.
Son yıllarda
yaşanan verim düşüklüğü, artan zeytinyağı fiyatları ve gelecek yıllarda
zeytinyağı fiyatının daha da artacağı öngörüleri soruna merkezî düzeyde
yaklaşmayı zorunlu kılmaktadır. Önemli bir zeytin üreticisi olan ülkemizde
zeytin üretim alanlarının korunmasına ki bu konuda özellikle maden ve enerji
yatırımlarının neden olduğu tahribatların önlenmesine yönelik çalışmalar,
caydırıcı tedbirler getirilmelidir.
Zeytin
üretiminin artırılması için üretici, tüccar, ilgili bakanlık, Ziraat
Mühendisleri Odası başta olmak üzere, ihracatçı ve birlik temsilcilerinin
oluşturacağı paydaşlarla ortak bir çalışma ve buna bağlı olarak da strateji
geliştirilmelidir. Ülkemizin zeytin ve zeytinyağı üretiminin artırılması,
vatandaşlarımızın sağlıklı bir besin kaynağı olan zeytinyağını kolay
alabilmesi, tüketebilmesi ve dış satımından ülkemize döviz sağlanması konuya
makro ölçekli çözümlerle mümkün olacaktır. Aksi hâlde sorunun günü kurtaran
karar ve uygulamalarla kalıcı bir çözüme kavuşturulması zor olacaktır. Ayrıca yüzyıllarca
yaşayabilen zeytin ağacına kısa süreli, geçici politika ve kararlar da bu
mucize bitkinin doğasına aykırı olacaktır.
Her derde deva
gösterilen, bütün beslenme öğütlerinin başında gelen zeytinyağı tüketimini
artırmamız gerekmektedir. Kişi başına zeytinyağı tüketimini 1,5 litreden, aynı
kuşakta ve aynı zeytin üreticisi ülkelerdeki oranlara -Yunanistan'da kişi başı
21 litre- çıkarmamız için zeytin üretimimize sahip çıkılması, konuya stratejik
düzeyde yaklaşılması zorunludur. Zeytinyağı iç tüketiminin kişi başı
artırılması, bu konuda tanıtım eksikliğinin giderilmesi için ilgili kamu-özel
kurumların iş birliği geliştirilmelidir. Yine zeytinyağı adıyla piyasaya
sürülen tağşiş, bu alanda üzerine gidilmesi gereken temel konuların başındadır.
Zeytinyağı üreticisine
verilen destekler maliyet hesapları gözetilerek, güncellenerek üreticinin
yararına düzenlenmelidir. Bugün Avrupa Birliği üye ülkelerinde zeytinyağı
üreticisi kilo başına yaklaşık 5 TL destek alırken bizde bu rakam 70 kuruş
düzeyindedir. Bu destek oranlarıyla zeytinyağı üretimini artırmak ve dış
piyasada rekabet etmek mümkün değildir. Türkiye'de 2012/2013 yılı zeytinyağı
üretimi 195 bin ton iken 2013/2014’te 180 bin ton oldu. Bu sezon ise 145 bin
ton civarında beklenmektedir. Ürünün düşük miktarı ve fiyatların yüksekliği
vatandaşlarımızı da olumsuz etkilemektedir.
Konu bu
gerekçelerle etraflıca ele alınarak ülkemizde zeytin üretim alanlarının korunup
geliştirilmesi, yerli üretim kaynaklarıyla zeytinyağı üretiminin artırılması
için alınacak tedbirlerin belirlenmesi, zeytinyağı üretiminde yaşanan düşüşün
nedenlerinin araştırılması ve sorunun çözüme kavuşturulması, vatandaşlarımıza
sağlıklı ve hesaplı zeytinyağı temini ile kişi başı zeytinyağı tüketiminin
artırılması için soruna yüce Meclisin ivedilikle el koyması büyük önem
taşımaktadır.
3.- Adana Milletvekili Aydın Uslupehlivan
ve 23 milletvekilinin, son dönemde yaşanan siyasi ve ekonomik gelişmeler
karşısında turunçgil üreticilerinin karşılaştıkları sorunların araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/564)
Türkiye Büyük Millet Meclisi Başkanlığına
Ülke
ekonomisinde önemli bir pazar payı olan turunçgil üretimi son dönemde yaşanan
siyasi ve ekonomik gelişmeler karşısında büyük ölçüde olumsuz etkilenmiştir.
Turunçgil üreticilerinin bu süreçte karşılaştıkları sorunların araştırılarak,
bununla ilgili gerekli yasal düzenlemelerin yapılabilmesi amacıyla Anayasa'nın
98'inci, İç Tüzük’ün 104'üncü ve 105'inci maddeleri gereğince Meclis araştırması
açılmasını arz ve teklif ederiz.
1) Aydın
Uslupehlivan  (Adana)
2) Kadim Durmaz  (Tokat)
3) Hüseyin Çamak
 (Mersin)
4) Serdal
Kuyucuoğlu  (Mersin)
5) Ahmet Akın  (Balıkesir
6) Mehmet Tüm  (Balıkesir)
7) Kazım Arslan  (Denizli)
8) Namık Havutça
 (Balıkesir)
9) Ömer Süha
Aldan  (Muğla)
10) Şenal
Sarıhan  (Ankara)
11) Vecdi
Gündoğdu  (Kırklareli)
12) Ali Yiğit  (İzmir)
13) Onursal
Adıgüzel  (İstanbul)
14) Candan
Yüceer  (Tekirdağ)
15) Mahmut Tanal
 (İstanbul)
16) Türabi Kayan
 (Kırklareli)
17) Orhan Sarıbal
 (Bursa)
18) Mazlum Nurlu
 (Manisa)
19) Gülay
Yedekci  (İstanbul)
20) Yakup Akkaya
 (İstanbul)
21) Akif Ekici  (Gaziantep)
22) Muharrem
Erkek  (Çanakkale)
23) Haydar Akar  (Kocaeli)
24) Ali Akyıldız (Sivas)
Gerekçe:
Türkiye,
narenciye üretiminde dünyada ilk 10 ülke arasındadır. Türkiye'deki toplam
turunçgilin yaklaşık yüzde 72'si Çukurova bölgesinde üretilmektedir. Portakalın
yüzde 62'si, mandalinanın yüzde 75'i, limonun yüzde 86'sı, greyfurtun ise yüzde
96'sı yine bu bölgede yetiştirilmektedir.
Dünya turunçgil
üretiminin yüzde 3'ünü karşılayan Türkiye'de, turunçgil üretiminin yüzde
50'sini portakal oluşturmaktadır. Ülkemizde üretilen toplam turunçgillerin
yüzde 32'si yurt dışına ihraç edilmektedir. Yıllık 2 milyon ton olan yaş
meyve-sebze ihracatının yarısını turunçgiller oluşturmaktadır. İhracatta en
yüksek payı yüzde 42’yle limon almaktadır. Toplam turunçgil ihracatında
mandalina yüzde 27, portakal yüzde 18, greyfurt ise yüzde 13'lük paya sahiptir.
Türkiye'nin
portakal ve limonda en fazla ihracat yaptığı ülkeler, Rusya, Ukrayna, Romanya
ve Suudi Arabistan'dır. Bu ülkeleri Avrupa Birliği ülkeleri takip etmektedir.
Mandalinanın en fazla ihraç edildiği ülkeler Ukrayna, İngiltere, Rusya, Suudi
Arabistan, Doğu Avrupa ve Avrupa Birliği ülkeleri; greyfurtta ise Rusya,
İngiltere, Romanya, Polonya ve yine Avrupa Birliği ülkeleridir.
Rusya’yla son
dönemde yaşanan siyasi ve ekonomik krizden en çok narenciye ambarı konumunda
olan Adana'daki üreticiler etkilenmiştir. Üretimin henüz yüzde 30'u hasat
edilmiş olup kalan ürün hâlâ dalındadır. Hasat edilmiş ürünlerin büyük bir
kısmı da paketleme depolarında ihracatı beklemektedir. Bu durum turunçgil
üreticilerini çok mağdur etmektedir. Üreticilerin mağduriyetlerinin yanında
hasat işçiliği ve paketleme alanlarında çalışan binlerce işçinin de işe
çıkamıyor olması sosyal ve ekonomik açıdan büyük sorunlara yol açmaktadır.
Turunçgil
ihracatında yaşanan kriz durumu, üreticilerin tahsilatta zorluklar yaşamasına
sebep olup yapılan sözleşmeler feshedilmekte ve çekleri iade edilmektedir. Bu
durum, hâlihazırda ödeme sıkıntısı içinde olan çiftçilerin önümüzdeki senelerde
de üretim aşamasında zorluklar yaşayabileceklerine işaret etmektedir.
Bu noktada, iç
pazardaki tüketimi arttırabilmek için, Hal Yasası'nın yaptırımlarının
esnetilmesi, konuyla ilgili kamu spotlarının yayınlanması ve kamu kuruluşları
nezdinde turunçgil tüketiminin teşvik edilmesi büyük önem taşımaktadır.
Turunçgil
üretiminde, üreticilerin bahçe bakımı, besleme ve budama gibi aşamalarda üretim
maliyetlerinin artarak devam ettiği de göz önünde bulundurulmalıdır.
Turunçgil,
ülkemiz ve özellikle Adana ilimiz için çok önemli bir ihracat ürünüdür.
Ülkemizde son dönemde yaşanan siyasi ve ekonomik gelişmeler ise Adana
ekonomisini ve turunçgil üreticisini olumsuz etkilemektedir. Bu kapsamda
turunçgil üreticilerinin karşılaştıkları sorunların araştırılarak, bununla ilgi
gerekli yasal düzenlemelerin yapılabilmesi amacıyla bir Meclis araştırması
açılması gereklilik arz etmektedir.
BAŞKAN –
Bilgilerinize sunulmuştur. 
Önergeler
gündemdeki yerlerini alacak ve Meclis araştırması açılıp açılmaması konusundaki
öngörüşmeler, sırası geldiğinde yapılacaktır. 
Halkların
Demokratik Partisi Grubunun, İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
VIII.- ÖNERİLER
A) Siyasi Parti Grubu Önerileri
1.- HDP Grubunun, 13/6/2017 tarihinde Grup
Başkan Vekili Muş Milletvekili Ahmet Yıldırım tarafından, KHK’larla
gerçekleştirilen ihraçların durdurulması ve hukuksuzca ihraç edilmiş tüm
akademisyenlerin ve kamu emekçilerinin görevlerine iade edilmeleri için
alınması gereken önlemlerin belirlenmesi amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 13 Haziran 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi
13/6/2017
Türkiye Büyük Millet Meclisi Başkanlığına
Danışma Kurulu
13/6/2017 Salı günü (bugün) toplanamadığından grubumuzun aşağıdaki önerisinin,
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Ahmet
Yıldırım
 Muş
 Grup
Başkan Vekili
Öneri: 
13 Haziran 2017
tarihinde Muş Milletvekili Grup Başkan Vekili Ahmet Yıldırım tarafından, 4812
sıra numaralı, KHK’larla gerçekleştirilen ihraçların durdurulması ve hukuksuzca
ihraç edilmiş tüm akademisyenlerin ve kamu emekçilerinin görevlerine iade
edilmeleri için alınması gereken önlemlerin belirlenmesi amacıyla Türkiye Büyük
Millet Meclisine verilmiş olan Meclis araştırması önergesinin, Genel Kurulun
bilgisine sunulmak üzere bekleyen diğer önergelerin önüne alınarak 13/6/2017
Salı günlü birleşimde sunuşlarda okunması ve görüşmelerin aynı tarihli
birleşimde yapılması önerilmiştir. 
BAŞKAN –
Halkların Demokratik Partisi Grubu önerisi lehinde Mahmut Toğrul, Gaziantep
Milletvekili.
Buyurunuz Sayın
Toğrul. (HDP sıralarından alkışlar) 
MAHMUT TOĞRUL
(Gaziantep) – Teşekkür ederim Sayın Başkan.
Değerli
milletvekilleri, Genel Kurulu bu vesileyle saygıyla selamlıyorum.
Değerli
milletvekilleri, biraz önce grup başkan vekilimizin ifade ettiği, partimiz
milletvekillerine, eş genel başkanlarımıza yönelik söz konusu siyasi soykırım
operasyonlarının nasıl yürütüldüğüne dair durumu hep beraber ibretle izledik. 
Ben, burada, bu
vesileyle, umudun, cesaretin, birlikteliğin önemini vurgulayan ve bu anlamda
bize şiar olan, cesaret verici tutumlarından dolayı Eş Genel Başkanımız Sevgili
Selahattin Demirtaş ve Sevgili Figen Yüksekdağ başta olmak üzere tüm
milletvekillerimizi, belediye başkanlarımızı ve cezaevinde bulunan partimiz il,
ilçe teşkilat yöneticilerini ve cezaevindeki tutukluları saygıyla selamlıyorum.

Değerli
milletvekilleri, özellikle 15 Temmuz darbe girişiminden sonra Türkiye’de
özellikle kamu çalışanlarına yönelik büyük bir saldırı politikası
gerçekleştirildi ve bugüne kadar 145 binin üzerinde kamu çalışanı işlerinden
edildi, aşlarından edildi. Bunların önemli bir kısmı -8 bin civarında- ömürleri
Fetullahçı cemaatin uygulamalarına karşı mücadele etmekle geçen KESK’e bağlı
sendikaların üyesi öğretmenler ve öğretim üyeleriydi. 
Değerli
arkadaşlar, bugüne kadar ihraçların en çok vurduğu iş kolu eğitim iş koludur.
Bugüne kadar 33.128 öğretmen, 5.318 akademisyen ve 1.194 idari personel olmak
üzere eğitim iş kolunda söz konusu ihraçlar yaşandı. Bu durum, eğitimi
neredeyse bir çıkmazın içine sürüklemiş durumda. Bundan, 1,5 milyon öğrenci
öğretmensiz kalmış. Hükûmet bu durumu, mümkün olduğunca, KHK’larla veya geçici
öğretmen atamalarıyla idare etmeye çalışmıştır. 
Değerli arkadaşlar,
5 bin küsur akademisyenin yine bir kısmı da barış imzacısı olan ve “Çocuklar
ölmesin.” diyen öğretim üyeleriydi. Ve yine öğretmenlerin bir kısmı “Çocuklar
ölmesin.” diyen ve üretimden gelen hakkını kullanarak bir günlük iş bırakma
eylemi yapan öğretmenlerdi. 
Değerli
arkadaşlar, öğretmenlerin sendikaları talep ettiği zaman greve gitmesi, hem
ulusal hukukumuza göre hem uluslararası hukuka göre bir hak olarak tanınmıştır.
Nitekim, birçok yerde mahkemeler bu hakkı teslim ediyor ve bu konuda
öğretmenler hakkında herhangi bir idari işlemin yapılmasının doğru olmadığı
ifade edilmesine rağmen, yalnız o gerekçeyle bugün 30 binin üzerinde öğretmen
ihraç edilmiş durumda. Birkaç örnekle durumu size biraz daha açmak isterim. 
Değerli
arkadaşlar, son KHK’yla Dicle Üniversitesinde 12’si profesör olmak üzere 17
öğretim üyesi ihraç edildi. Bakın, ihraç edilir edilmez bilgisayarlarına el
konuldu, odaları elinden alındı, laboratuvarları kilitlendi ve bir hafta içinde
lojmanlarını boşaltmaları istendi. Bilgisayarlarında öğrencilerine ait tezler,
önemli makaleleri olmasına rağmen bilgisayarları da ellerinden alındı. Bu
öğretim üyelerinin 12’si profesördü değerli arkadaşlar. Bir hafta içerisinde
lojmanı boşaltmaları gerekti. Bu insanlar sokağa çıktıklarında başkaca bir işte
çalışma imkânları da kalmıyor, dolayısıyla bu insanlar bir yerde vatansız
insanlarmış gibi muamele görüyor.
Değerli
arkadaşlar, bu arkadaşların hepsi ben Dicle Üniversitesinde öğretim üyesiyken
teşrikimesai yaptığım, 3’ü de aynı bölümde görev yaptığım arkadaşlarımdı. Bu
arkadaşlarımızın hepsi, Dicle Üniversitesi yönetimi Fetullahçı cemaatin, daha
doğrusu cemaatler birliğinin denetimindeyken ya kadroları verilmeyen ya öğrenci
verilmeyen ya projeleri reddedilen öğretim üyeleriydi. Yani o dönemde de gadre uğruyorlardı,
şimdi de gadre uğruyorlar. 
Peki, o
rektörler nasıl atandı? Şimdi, diyorlar ya: “Fetullahçı cemaatle uğraşıyoruz.”
Dicle Üniversitesindeki rektör seçimlerinde 3’üncü, 4’üncü, 5’inci, 6’ncı
sırada olmalarına rağmen hangi gerekçeyle, hangi saikle ya da hangi erkin
talimatı veya direktifi veya önerisiyle siz onları rektör olarak atadınız?
1’inci, 2’nci dururken ne diye onları atadınız? Şimdi, onun uygulamalarının
aynısını siz yapıyorsunuz. Eğer cemaatle uğraşmak istiyorsanız değerli
arkadaşlar, o atamaları sizlere kimler yaptırdıysa onun peşine düşün. Eğer
oradan hareket ederseniz, işte Fetullahçı cemaatle o zaman mücadele etmiş
olursunuz. Şimdi, bunu yapmayacaksınız ama öğretim üyelerini sokağa
bırakacaksınız, bir şekilde sokakta da yaşamaz hâle getireceksiniz çünkü
başkaca bir yerde çalışmasını da her türlü zorbalıkla engelleyeceksiniz.
Nitekim öğretmenler, sağlıkçılar dışarıda çalışmak istediklerinde buna da engel
oluyorsunuz.
Şimdi, 485 sıra
sayılı Yasa Tasarısı geliyor. Biz yıllarca üniversitelerde esnek çalıştırmanın
doğru olmadığını ifade edegeldik ve öğretim üyelerinin kendilerini güvende
görmeleri gerektiğini söyledik. 50/d maddesiyle asistan istihdamının doğru
olmadığını ifade ettik çünkü iki dudak arasındaydı işlerine son verilmesi, eğer
rektör veya yönetici beğenmezse “Seni almıyorum, kadronu vermiyorum.”
diyebiliyordu. Biz “Tüm öğretim elemanları, araştırma görevlileri 33/a’ya göre
alınsın.” diyorken şimdi bir çorba yasanın içerisine bunu da koyuyorsunuz.
Sanayinin geliştirilmesi ile akademisyenlerin, araştırma görevlilerin 33/a
maddesiyle alınmasının veya 50/d maddesiyle alınmasının ne ilgisi var? Hiçbir
bağlantı yok, çorba yasa.
Değerli
arkadaşlar, bakın, bundan dolayı, Çukurova Üniversitesinden Mehmet Fatih Traş,
50/d’yle istihdam ediliyordu, doktorası bitti, kapı önüne koydular. Toros
Üniversitesine başvurdu; devlet üniversitelerinden vazgeçti, vakıf
üniversitelerine başvurdu, yine aynı gerekçeyle alınmadı ve Mehmet Fatih Traş
intihar etti. Bugün, öğretim üyelerini, bu ülkenin çalışanlarını intihara
sürüklüyorsunuz. Bakın, aziz, mübarek günlerden geçiyoruz. Bunun sorumluluğu
hepinizdedir, hepimizdedir. Bu sorumluluk gerçekten sizlere bir şey ifade
etmiyorsa benim sizlere söyleyebileceğim çok da fazla bir şey yok. 
Bugün, Millî
Eğitimde öğretmenlerin durumu içler acısıdır değerli arkadaşlar, dediğim gibi,
vatansız bırakılmış gibiler. İhraç edilmişler, ihraç edilirken hiçbir
sorgulama, idari ya da adli bir soruşturma yapılmamış; neden görevlerinden
alındıklarını bilmiyorlar ama alınmışlar, hasbelkader başka bir kurumda veya
bir yerde çalışmaya başlayınca buna bile engel olmaya çalışıyorlar.
Değerli
arkadaşlar, bugün, biraz önce bahsettiğim Dicle Üniversitesindeki listeyi
iddialı bir şekilde söylüyorum; Fetullahçı cemaatin uzantıları o listeyi
hazırlamıştır çünkü 17 öğretim üyesinin 17’sini de araştırın, Diyarbakır
vekillerinize sorun, herhangi bir cemaatle, herhangi bir grupla ilişkileri
olmadığını çok iyi bilirler, hepsiyle tanışırlar. Bu insanlar üniversitenin en
başarılı öğretim üyeleridir, en fazla makale üretenleridir, en fazla
sempozyuma, çalıştaya katılan insanlarıdır. Bu insanlar başarılı oldukları için
engellenmek istenmiştir. Fetullahçı cemaat uzantıları bu listeyi size veriyor;
araştırın, il, ilçe teşkilatlarınıza sorun. Bunun sorumluluğu gerçekten
kaldırılamayacak kadar ağırdır. Bu insanlara yaptığınız kötülükten artık bir
adım geri dönmeniz gerekiyor.
Değerli
arkadaşlar, şunu da söylemeden edemeyeceğim: Bugün, 15 Temmuzun birinci yılına
yaklaşıyoruz. Bu zulüm politikasıyla hiç kimse abat olamaz. Gelin bundan
vazgeçelim ve kamudan açığa aldığınız, ihraç ettiğiniz bu çalışanların
durumuyla ilgili somut bir çalışma yapalım. Meclisin buna ihtiyacı var,
hepimizin buna ihtiyacı var.
(Mikrofon
otomatik cihaz tarafından kapatıldı) 
BAŞKAN – Mikrofonunuzu
açıyorum, tamamlayınız.
MAHMUT TOĞRUL
(Devamla) – Bu kadar vebal sizlere de ağır gelir, bu vebalin altında
kalırsınız. Bir an önce dönüşün yolu için size imkân sunuyoruz.
Değerli
arkadaşlar, dün bir vekilimizin arabasının aranması durumu söz konusu olmuştu.
Mesele, arabanın aranıp aranmaması meselesi değil; oradaki bir kolluğun,
başçavuşun ifadesidir. Bakın, kamu çalışanı olmasa şunu söyleme hakkına sahip
olabilir: “Ben seni vekilim olarak görmüyorum, ben sana oy vermiyorum.” Ama bir
kamu çalışanının bir milletvekiline “Ben seni milletvekili olarak görmüyorum.
Televizyonlarda sizinle ilgili her gün, bilmem, şöyle deniyor…” Biz hepsini
biraz önce de ifade ettik; siyasi iktidarın, AKP saray iktidarının
talimatlarıyla yapılan şeyler olduğunu söylüyoruz. Dün Alican’a yapılan bir
mini darbeydi, yarın başınıza geldiğinde maksi darbe olur, siz de bundan
kendinizi azade göremezsiniz.
Teşekkür
ediyorum.
Saygılar
sunuyorum. (HDP sıralarından alkışlar) 
BAŞKAN –
Teşekkür ederim Sayın Toğrul.
Önerinin aleyhinde
Burhanettin Uysal, Karabük Milletvekili.
Buyurunuz Sayın
Uysal. (AK PARTİ sıralarından alkışlar) 
BURHANETTİN
UYSAL (Karabük) – Sayın Başkan, değerli milletvekilleri; Halkların Demokratik
Partisinin, kanun hükmünde kararnamelerle ihraç edilen akademisyenler ve kamu
görevlileri için Meclis araştırması açılmasıyla ilgili önergesinin aleyhinde
söz almış bulunmaktayım. Bu vesileyle yüce Meclisi saygıyla selamlıyorum.
Benden önce
konuşan HDP milletvekilimiz elbette ki olayın sonuçlarını anlattı ama on bir ay
önce 249 kişinin ölümüne, 2.193 kişinin yaralanmasına sebebiyet verenlere ve bu
kutsal mabedin bombalanmasına hiç değinmedi. Ben arzu ederdim ki 15 Temmuzu bir
anlatalım, bunun hesabını nasıl soracağımıza da birlikte karar verelim.
Sayın
milletvekilleri, on bir ay önce Türkiye, 15 Temmuz 2016 günü daha önce hiçbir
devletin tecrübe etmediği, eşi ve benzeri görülmemiş bir saldırıyla karşı
karşıya kalmış; yaklaşık kırk yıl boyunca devletin içine sinsice yuvalanmış
Fetullahçı terör örgütünün kendisine bağladığı ve kontrol ettiği kamu
görevlileri demokrasimize, anayasal düzenimize ve millet iradesine
kastetmişlerdir. Bu menfur, satılmış çete mensupları, vatan ve millet hainleri
milletin uçağını, helikopterini ve silahlarını milletin üzerine
yöneltmişlerdir. Cumhurbaşkanımızın çağrısıyla meydanlara çıkan aziz milletimiz
de tankların önüne çıktı, kurşunlara göğüslerini siper etti. 
Milletimizin
temsilcisi, millî iradenin tecelligâhı olan Türkiye Büyük Millet Meclisini
bombaladılar, kurşun yağdırdılar. Bizler de darbe teşebbüsünün başladığı
saatten itibaren Gazi Meclisimizde toplandık. Biz o gece bütün görüş
ayrılıklarımızı bir kenara bırakarak parti farkı gözetmeksizin aynı ruh, inanç
çerçevesinde aziz milletimizin sesi ve soluğu olduk Allah’a hamdolsun. 249 şehidimizi
rahmetle anıyorum, makamları ali olsun. Şehit olmak için meydanlara çıkıp gazi
olan insanlarımıza da şükranlarımı ifade etmek istiyorum. 
Gerçekleştirilen
bu saldırı, sadece basit bir darbe teşebbüsü değil, aynı zamanda kaos, kargaşa
yaratarak iç savaş çıkartıp Türkiye’yi bölünmeye müsait hâle getirmek içindi ve
çok şükür milletimizin destansı kahramanlığı neticesinde bu alçakça girişim
akamete uğratılmış, sonrasında vatandaşın günlük hayatını zorlaştırmayacak
ancak FETÖ’yle mücadeleyi hızlandıracak olan olağanüstü hâl ilan edilmiştir. 
Olağanüstü hâlin
ilanından sonra devletin arındırılması politikasına tekabül eden kanun hükmünde
kararnameler ihdas edilmiştir. Kanun hükmünde kararnamelerle amaçlanan, devlet
içindeki bu yapı mensuplarının ayıklanmasıyla ülke, millet ve devlete karşı
muhtemel tehditlerin önlenmesi yani benzer saldırılara girişilmesine engel
olunmasıdır, bir nevi devletimizin beka mücadelesinin de önünü açmaktır.
Gerçekten de kararnameler incelendiğinde görüleceği üzere, düzenlemeler, terör
örgütüne üyeliği, mensubiyeti veya iltisakı yahut bunlarla irtibatı olduğu
değerlendirilen kamu personelinin devletten arındırılmasına tekabül etmektedir.
Böylece, öncelikle FETÖ’nün amaç ve hedeflerine hizmet ettiğini ortaya koyan
kriterler belirlenmiş, kanun hükmünde kararnamelerin çizdiği çerçeveye uygun
olarak da devletten arındırma sürecine girişilmiştir. 
Fetullahçı terör
örgütünün kökünü kurutana kadar mücadele etmek hepimizin boynunun borcu olması
gerek. 15 Temmuz gecesi ellerine silah almamış olabilirler. Ama eline silah
alanların hepsi de gücünü nereden alıyorlardı? Elbette ki onlardan. Yarın
bunların da ellerine silah almayacağını kim bilebilir? İhanet virüsü vücuda
girmiş zehir gibidir, bir yerde kalmaz, her organı, her hücreyi etkiler ve sonunda
vücudu teslim alır, aynen kanser virüsü gibi. Ve şimdi bu vücudu bunlardan
temizlememiz gerekiyor. Bu ülkenin özgürlüğüne kastetmeye çalışanlarla iş
birliği yapanların, kamuda bunların bayraklarını sallayanların kamuda
barındırılmasını kimse istemez. Ama bunlarla irtibatları olmayanların ayrılması
da bizim hem vicdan hem devlet sorumluluğumuz hem de millet sorumluluğumuz
anlayışı içerisinde yer almaktadır. Sayın Başbakanımızın ifadesiyle, sapla
samanı karıştırmayacağız. Yapılan incelemeler sonucunda, Fetullahçı terör
örgütüyle yakınlığının, irtibatının değerlendirilmediği kişiler görevlerine
kararnamelerle iade edilmekte, edilmeye de devam edilecektir. 
Hiçbir devlet
beşerî sermayesinden vazgeçemez. Bir profesörün, bir doktorun, bir generalin
yetişmesi için ailelerin, devletimizin ne kadar yatırım yaptığı, ne kadar zaman
harcadığı hepimizin malumudur. Tam meyve alacağımız zaman bu insanların devlet
kademelerinden uzaklaştırılması akıl, irade sahibi hiçbir devletin yapacağı iş
değildir ama bizim de bundan başka yapacak bir çaremiz kalmamıştır.
Sayın
milletvekilleri, ihlallere karışan kamu görevlilerinin devlet sistemi içinden
arındırılması ilk defa Türkiye’de karşılaşılan bir uygulama değildir. Örneğin,
1991’de Çekoslovakya’da, 1992’de Bulgaristan’da, 1993’te Arnavutluk’ta, 1994’te
Macaristan’da, 1997’de Polonya’da, 1999’da Romanya’da ve Doğu, Batı Almanya’nın
birleşmesinin ardından Almanya’da arındırma politikaları farklı şekillerde
kullanılmıştır.
Değerli
milletvekilleri, iktidar olsun muhalefet olsun, sorumluluk makamında kim olursa
olsun, bu örgütün bütün unsurlarıyla birlikte devletin bünyesinden sökülüp
atılması için birlikte mücadele etmek devlet bekası, milletimizin birlik ve
beraberliği, ülkemizin bölünmez bütünlüğü için elzemdir.
15 Temmuz
gecesi, bütün görüş ayrılıklarımızı bir kenara bırakarak demokrasimize,
anayasal düzenimize ve millet iradesine nasıl sahip çıktıysak devletimizin aynı
risk ve tehlikeyle tekrar karşılaşmamak adına yürüttüğü arındırma
politikalarını da engelleyecek veya gölgeleyecek mahiyetteki siyasi yaklaşım ve
davranışlar doğru olmadığı gibi FETÖ’ye omuz vermekten başka bir şey değildir. 
Bu önerinin
aleyhinde olduğumu bir kez daha belirtiyor, yüce heyetinizi ve milletimizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederim Sayın Uysal.
AHMET YILDIRIM
(Muş) – Sayın Başkan...
BAŞKAN – Sayın
Yıldırım...
AHMET YILDIRIM
(Muş) – Sayın Başkan, önerge gerekçemiz belli, gerekçe bölümünde yazılı,
akademisyenleri tartışıyoruz; şüphesiz, farklı konular burada tartışılabilir
ancak sayın hatip Meclisimizin bombalanmasını kınamadığımız üzerinden gelip bu
önergeyle bir iltisak kurarak grubumuza sataşmada bulunmuştur. 
İç Tüzük 69’a
göre söz istiyorum.
BAŞKAN – Sayın
Yıldırım, tutanakları getirteceğim, bakacağım. Bir sataşma var ise size söz
vereceğim.
AHMET YILDIRIM
(Muş) – Sayın Başkan, o zaman müsaade ederseniz yerimden İç Tüzük 60’a göre söz
istiyorum.
BAŞKAN –
Buyurunuz, 60’ıncı madde göre söz veriyorum.
V.- AÇIKLAMALAR (Devam)
23.- Muş Milletvekili Ahmet Yıldırım’ın,
Karabük Milletvekili Burhanettin Uysal’ın HDP grup önerisi üzerinde yaptığı
konuşmasındaki bazı ifadelerine ilişkin açıklaması
AHMET YILDIRIM
(Muş) – Şimdi, sayın hatip ihraç edilenlerin tamamının FETÖ’cü olduğu çarpık
mantığı üzerinden hareket ederek konuşma yaptı. Mesela, soruyorum: İbrahim
Kaboğlu. Diyor ki: “Bunların da sonradan ellerine silah alıp almayacağını
bilmiyoruz.” Aynen cümlesi bu. “O gün ellerinde silah yoktu 15 Temmuz gecesi
ama önümüzdeki dönemde ellerine silah alıp almayacaklarını bilmiyoruz.” Mesela,
İbrahim Kaboğlu eline silah mı aldı veya alacak mı? Cihangir İslam eline silah
mı aldı? Semih Özakça, Nuriye Gülmen ellerine silah mı aldı ya? Biz, Gülen’le
ömrü boyunca mücadele ettiği hâlde ve iktidar ile Gülen kol kola bütün ülkeye kan
kustururken onlara karşı mücadele edenlerin de bu kapsam içerisinde mütalaa
edilip ihraç edilmesinden söz ediyoruz. 
(Mikrofon
otomatik cihaz tarafından kapatıldı)
AHMET YILDIRIM
(Muş) – Bugün iktidara muhalif olan herkesin topyekûn bu KHK’ların mağduru olmasından
söz ediyoruz ama kalkmış, bu akademisyenlerin bile, akıllara zarar bir şekilde,
silahlanabilme ihtimallerinden söz ediyor. Bunu da kamuoyunun takdirine
bırakıyorum. 
BAŞKAN –
Teşekkür ederim Sayın Yıldırım. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 13/6/2017 tarihinde Grup
Başkan Vekili Muş Milletvekili Ahmet Yıldırım tarafından, KHK’larla
gerçekleştirilen ihraçların durdurulması ve hukuksuzca ihraç edilmiş tüm
akademisyenlerin ve kamu emekçilerinin görevlerine iade edilmeleri için
alınması gereken önlemlerin belirlenmesi amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 13 Haziran 2017 Salı günkü birleşiminde sunuşlarda okunmasına
ve ön görüşmelerinin aynı tarihli birleşiminde yapılmasına ilişkin önerisi
(Devam)
BAŞKAN –
Önerinin lehinde Aytuğ Atıcı, Mersin Milletvekili. (CHP sıralarından alkışlar) 
Buyurunuz Sayın
Atıcı. 
AYTUĞ ATICI
(Mersin) – Teşekkür ederim Sayın Başkan. 
Değerli
arkadaşlar, Türkiye’de akademisyen ve eğitimcilerin karşılaşmış oldukları
sorunlarla ilgili olarak Meclis araştırması açılması yönünde verilen önergenin
lehinde olmak üzere Cumhuriyet Halk Partisi Grubumuz adına söz almış
bulunuyorum. Akademik özgürlükleri savunan, eğitimi kendi siyasi çıkarları için
değil ülke çıkarları için kullanan, sadece ekmek yemenin değil, hak yemenin de
orucu bozacağının bilincinde olan milletvekillerini saygıyla selamlıyorum. 
Değerli
arkadaşlar, bu önergede ne deniyor? “Türkiye’de akademisyen ve eğitimcilerin
karşılaşmış oldukları baskı, tehdit ve ifade özgürlüğünü kısıtlayıcı unsurları
ortadan kaldıralım.” diyor. Kaldırmayalım mı? “Kanun hükmünde kararnamelerle,
hiçbir gerekçe gösterilmeden ve yargılama yapılmadan gerçekleştirilen ihraçları
durduralım.” diyor. Durdurmayalım mı? “Hukuksuzca ihraç edilmiş tüm akademisyen
ve kamu emekçilerini görevlerine iade edelim.” diyor. Allah aşkına, etmeyelim
mi? Ancak ve de ancak faşist bir anlayış buna “Hayır.” der, ancak ve de ancak
dikta rejimini isteyenler buna “Hayır.” der. Sizlerin ben bu önergeye “Hayır.”
demeyeceğinizi ümit etmek istiyorum. 
Değerli
arkadaşlar, AKP’nin en başarısız olduğu ve milletimizi doğrudan vuran iki konu,
eğitim ve dış politikadır. On beş yıllık iktidarı boyunca eğitim sistemini
yazboz tahtasına çeviren AKP zihniyeti, OHAL uygulamalarıyla da şimdi
üniversitelere de el attı. Üniversitelerimiz darbe dönemlerinde bile
görmedikleri kadar şiddet, baskı uygulamaları ve işten çıkarmalarla karşı
karşıya kaldılar. Bunlara ek olarak, AKP’nin şerrinden korkan pek çok insan da
mecburen emekliliklerini istediler. 
Peki,
AKP’nin burada ne amacı olabilir? Bir tek amacı var: Üniversiteleri ele
geçirmek. Peki, ülkeyi bu kadar ele geçirmişken üniversiteleri AKP neden ele geçirmek
istiyor acaba? Bunun sebebi çok basit ve cevabı da 7 Haziran seçimlerinin
içerisindedir. Yapılan araştırmalar üniversite mezunu kişilerin sadece yüzde
26’sının AKP’yi tercih ettiğini gösteriyor yani üniversiteler AKP’nin Genel
Başkanı olan Recep Tayyip Erdoğan’ın zihniyetine göre insan yetiştirmiyor, konu
bu. 
Peki,
ne yapmak lazım? AKP zihniyetine hizmet etmeyen yüksek öğrenim sistemini yok
etmek lazım. Peki, işe nereden başlamak lazım? Elbette ki öğretim üyelerinden.
Peki, bunun için bir de tecrübe lazım, AKP’nin böyle bir tecrübesi var mı?
Elbette var hem de oldukça tecrübeli çünkü AKP işe ilköğretim ve liselerden
başladı. 
Lise
mezunu kişilerin acaba ne kadarı AKP’yi tercih ediyor? Sadece yüzde 33’ü. AKP
buradan başlayarak öncelikle ilköğretimde ve liselerde millî eğitim sistemini
yok etti ve burada da işe öğretmenlerden başladı, arkasından 4+4+4 sistemiyle
devam etti. Buradan elde ettiği tecrübeyi şimdi özgür üniversiteleri yok etmek
için kullanıyor. 
Amaç?
Amaç, bunlara oy vermiyorlar; lise mezunları, üniversite mezunları Türkiye
ortalamasından daha düşük oy veriyorlar. “Bunları kim yetiştiriyor? Bu okulları
ve bu öğretmenleri, bu öğretim üyelerini yok etmemiz lazım.” zihniyeti işte
burada. AKP Hükûmeti sosyal demokrat, yurtsever öğretmenleri, akademisyenleri
hukuksuz bir şekilde yok etmeye çalışıyor. “Yok etme” kelimesini özellikle
kullanıyorum. 
15
Temmuzdan bu yana 135 binden fazla kamu çalışanı ihraç edildi, 135 binden
fazla. FETÖ’yle birlikte olan, terörist olan insanların cezalandırılmalarını
hem de en ağır şekilde cezalandırılmalarını hepimiz çok istiyoruz ama sizler
masum insanları cezalandırdınız. Bizler, cezalandırılanlar, biz acı çekmekten
çekinmeyiz arkadaşlar, biz direngeniz. Bizi bir yok edersiniz, bin geliriz.
(CHP sıralarından alkışlar) Ancak bunların bedelini milletimiz bizden daha
fazla ödüyor. Bizi yok etmeye çalışıyorsunuz ya, millete kötülük yapıyorsunuz.
Nasıl mı? Bakın, çocuklarımız dünyadan geri kalıyorlar. PISA sonuçlarına göre,
iyi dinleyin, 72 ülke içerisinde matematikte 49’uncu sıraya geriledik, okumada,
ana dilimizle okumada 50’nci sıraya geriledik 72 ülke içerisinde, fende 72 ülke
içerisinde 52’nci sıraya geriledik. Gençlerimize bakalım, üniversitelerimize,
onlar da dünyadan geri kalıyor sizin yüzünüzden. Nasıl mı? Bakın, 183 tane
üniversitemiz var şu anda, dünyada ilk 500’e giren sadece 5 üniversite var,
2’si de özel. Dünyada ilk 1.000 üniversite içerisinde sadece 10 tane
üniversitemiz var, sadece 10 tane üniversitemiz var. Sizin uyguladığınız
politikalar bizi bu noktaya getirdi. Bakalım dünyanın en iyileri içerisinde
kimler var? En iyiler içerisindeki üniversitelerin yüzde 23’ü ABD’den, yüzde
9’u Çin’den, yüzde 7,6’sı İngiltere’den. Bizim üniversitelerimiz alan
sıralamalarında yüzde 1,2’ye ancak girebiliyorlar, sizin yüzünüzden. Ben size
soruyorum: Bizim beynimiz diğer insanların beyninden daha mı az çalışıyor?
Asla, sadece iyi yönetilmiyoruz, sadece iyi yönetemiyorsunuz. Bizi daha iyi
yönetmek mümkün, ülkeyi daha iyi yönetmek mümkün.
MEHMET MUŞ
(İstanbul) – Hocam, bizden önce kaç tane giriyordu ilk 500’e?
AYTUĞ ATICI
(Devamla) - Sayın grup başkan vekili soruyor: “Bizden önce acaba nasıldı?”
Bakın, Sayın Grup Başkan Vekili, size dedim ki: “Geriledik.” Sizden önce de
durumumuz arzu ettiğimiz düzeyde değildi ama sizin iktidarınızla birkaç basamak
daha geriye gittik. Arzu ederseniz size uzun uzun PISA sonuçlarını… Siz de
bulabilirsiniz ve bu verdiğim rakamlar sizin rakamlarınız, devletin rakamları,
benim rakamlarım değil. Daha kötü yönetiyorsunuz ki biz daha geriye doğru gidiyoruz.
Sizin siyasi emelleriniz sadece bizi, öğretim üyelerini, öğretmenleri vurmuyor;
çocuklarımızı, gençlerimizi, ülkemizi vuruyor, bunu size anlatmaya çalışıyoruz.
Bu çocuklar hepimizin. Ya, bunların siyasi düşünceleri yok. Bunların anaları
belki AKP’li, belki MHP’li, belki HDP’li, belki CHP’li, hiç fark etmez ama
düşünen, özgür üniversite öğrencilerinin yerine, soru sormayan, araştırmayan
bir gençlik hevesiyle sadece siyasi iktidarınıza güç katmaya çalışıyorsunuz.
Allah aşkına, ne yaptığınızın farkında mısınız? Ne olur bunun farkında olun. 
Hayatlarını
öğrencilerine, iyi bir gelecek idealini gerçekleştirmeye adayan çok değerli
öğretim üyeleri, eğitimciler, ya, sırf bu işle ilgilenmeleri gereken bu
insanlar haklarını aramak için sokağa iniyorlar ve polisin şiddetiyle mücadele
etmek zorunda kalıyorlar. Ya, bunlar sizin de hocalarınız. Ya, hiç utanmıyor
muyuz? Hocalarımız sokağa çıkıyor, gaz yiyor, cop yiyor ya, bu utanılacak bir
durumdur arkadaşlar. Özgür bilimin yuvası olması gereken üniversite kampüsleri polisin
ayakları altında ezilen cübbelerle dolu. Ya, şu resimden utanmıyor musunuz?
Üniversitelerde öğretim üyesi hocaların cübbeleri polisin postalları altında
eziliyor. Ya, bundan utanmayacak mıyız arkadaşlar, Allah aşkına utanmayacak
mıyız? 
Ülkemizin her
kesiminde sorunlar çığ gibi büyüyor. Bu sorunlara çare olması gereken
üniversiteler kapılarına kilit vurma noktasına geldi. Üniversiteler suskun, bu
sizin de işinize yaramaz. Üniversiteler korku içinde, vallahi AKP’nin de işine
yaramaz bu, açık söylüyorum. Ülkenin ilerlemesi için özgürlüğe ihtiyaç var.
Demin size verdiğim rakamlar sanayide de böyle, ekonomide de böyle, geriye
gidiyoruz. Ya, geriye giden bir ülke AKP’nin de işine yaramaz. Onun için
özgürleştirmelisiniz Türkiye’yi ama tam tersi, faşist bir dikta yönetimini
aratmayacak, daha kötü bir şekilde yönetmeye çalışıyorsunuz, her geçen gün
baskının şiddetini artırıyorsunuz. AKP’nin, iktidarın başlıca sorunu hâline
gelen ekonomik sıkıntıları gidermek için üniversitelere ihtiyacınız var ama
üniversiteler polis şiddetinin altında eziliyor.
Bakın,
öğrenciler mezuniyet töreninde size karşı orantısız zekâ kullanıyorlar,
orantısız zekâ. Bakın, ne diyorlar, diyorlar ki: “Biz sana biber kullanma
demedik, salça olarak yine kullan.” Yani “Hocalara, bize biber gazı sıkma.”
diyor. Yani bundan utanmayacak mıyız arkadaşlar?
Bakın, 15
Temmuzdan bu yana çıkarılan 7 farklı KHK’yla toplam 4.811 akademisyeni ihraç
ettiniz, 2.221 akademisyeni açığa aldınız. 1960 darbesinde 147 kişi ihraç
edildi, 1980 darbesinde 120 akademisyen ihraç edildi, şimdi siz tüm darbe
dönemlerinin 20 katından daha fazla insanı ihraç ettiniz. Yani siz faşist
diktatörlerin yaptığı darbelerden daha ağırını yaptınız, daha kötü duruma
getirdiniz ülkeyi, bundan utanmak gerekir. Üniversiteler…
(Mikrofon otomatik
cihaz tarafından kapatıldı)
BAŞKAN –
Tamamlayınız Sayın Atıcı.
AYTUĞ ATICI
(Devamla) – Üniversitelere “Ben gencin okumamışını severim.” diyen yöneticileri
doldurdunuz; intihali bir suç olarak görmeyi bırakın, meşru hâle getirmeye
heves eden öğretim üyelerini doldurdunuz. Bunlar bize gösteriyor ki, siz asıl
darbeyi Türkiye'ye değil -20 Temmuzdaki darbeden bahsediyorum- üniversitelere,
akademilere yaptınız. 
Peki, soruyorum
size: Özgür bilim sevdalısı akademisyenler bu baskılardan korkuyor mu? Hayır,
korkmuyor. Kafelerde buluşuyorlar, her yerde buluşuyorlar ve “Hocama dokunma.”
diyorlar, “Hocama dokunma.” diyorlar. Bakın, Türkiye'yi ne hâle getirdiniz,
bundan da utanmak gerekir.
VELİ AĞBABA
(Malatya) – Onu Fetullah Hoca anlarlar.
AYTUĞ ATICI
(Devamla) – İşini geri isteyen ve günlerce Yüksel Caddesi’nde direnen Nuriye
Gülmen ve Semih Özakça’nın yarattığı dayanışmadan korktunuz, onları içeri
attınız. Zannettiniz ki onları gömeceksiniz. Hayır, hayır, yanılıyorsunuz, çok
yanılıyorsunuz ve bunun hesabını sizden soracağız. Hiç endişeniz olmasın, kimse
endişe etmesin, bizi izleyenler, bunun hesabını elbette soracağız. (CHP
sıralarından alkışlar)
BAŞKAN –
Teşekkür ederim Sayın Atıcı.
VELİ AĞBABA
(Malatya) – Hocam, “Hocama dokunma.”yı bunlar Fetullah Hoca anlar, lütfen
düzelt.
BAŞKAN -
Önerinin aleyhinde…
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı…
MEHMET NACİ
BOSTANCI (Amasya) – Sayın Atıcı, yaptığı konuşmada faşist diktatörlükten daha
kötü olduğumuzu, üniversitelere düşman olduğumuzu, çünkü üniversitelilerden oy
alamadığımızı, oy oranlarından da böyle görüldüğünü, memleketi kötü
yönettiğimizi söyledi. Bu bağlam, söylediğim şu çerçeve 69’a göre…
BAŞKAN – Yani
üniversiteden oy alamadığınızı söylemesi bir sataşma değil Sayın Bostancı.
MEHMET NACİ
BOSTANCI (Amasya) – Faşist diktatörlükten daha kötü olduğu…
BAŞKAN – Evet,
ilk cümleniz nedeniyle ben size söz veriyorum.
MEHMET NACİ
BOSTANCI (Amasya) – Teşekkürler.
BAŞKAN -
Buyurunuz. (AK PARTİ sıralarından alkışlar)
MAHMUT TANAL
(İstanbul) – Mesela şu anda üniversitede kaç tane felsefeci var? Lisede kaç
felsefeci var?
VELİ AĞBABA
(Malatya) – Bir tane kalmıştı, onu da milletvekili yaptılar. Aklı başında bir
Naci Bostancı vardı, onu da milletvekili yaptılar ki üniversiteyi boşalttılar. 
IX.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci
Bostancı’nın, Mersin Milletvekili Aytuğ Atıcı’nın HDP grup önerisi üzerinde
yaptığı konuşması sırasında Adalet ve Kalkınma Partisine sataşması nedeniyle
konuşması
MEHMET NACİ
BOSTANCI (Amasya) – Sayın Başkan, değerli arkadaşlar, bir eleştiri mantığı
kurarken tutarlı olmasına dikkat etmekte fayda vardır. AK PARTİ on beş yıldan
bu yana iktidarda, oraya biz kendimiz gidip oturmadık. Demokratik teorinin
esası şudur: Halk, kötü yöneteni tasfiye eder, iyi yöneteni iktidara getirir.
Halkın nasıl düşünmesi gerektiğine ilişkin seçim zamanları çıkar konuşursunuz,
zaten konuşuyorsunuz da ama sonuç olarak halk kararını verir, bütün halk, iyi
yöneteceğini düşündüklerini, iyi yönetenleri iktidara getirir. AK PARTİ de
memleketi iyi yönettiği için her zaman iktidara gelmiştir; bu çizgide devam
ettiği sürece de iktidara gelmeye elbette devam edecektir, siz de muhakkak,
eleştirmeye devam edeceksiniz.
AK PARTİ’nin
yüksek eğitimlilerden daha az oy aldığı iddiası son derece fantastik bir
iddiadır. Anketleri öyle de okursunuz, böyle de okursunuz ama yüzde 50 oy almış
bir siyasi partinin içinde yüksek eğitimliler daha alt düzeyde oy oranına sahip
olan partilere göre sayısal olarak daha fazladır. Ayrıca, mesele sadece okuryazarlık
meselesi değil, demokrasi “demos”un iktidarını esas alır. Herhâlde şöyle zımni
bir fanteziyi biz burada söylemeye başlarsak, o anlama gelebilecek bir
göndermede bulunursak yanlış olur: “Okumuş olanlar ile okumamış olanların veya
daha az okumuş olanların memleketin geleceğine ilişkin fikirleri kalite ve
kantite olarak farklı olmalı.” Bu, son derece elitist, son derece yanlış bir
bakıştır ve demokrasiyle de bağdaşmaz; gizli bir fantezi içerir. Önemli olan…
Neresinden bakarsanız bakın, Sayın Atıcı’nın burada kurmuş olduğu mantık, kötü
yönettiğimiz, yüksek eğitimlilerden az oy aldığımız, her türlü mantığı
demokrasiyle de, Türkiye'nin gerçekliğiyle de çelişmektedir. 
Teşekkürler. (AK
PARTİ sıralarından alkışlar)
BAŞKAN –
Teşekkür ederim Sayın Bostancı.
ÖZGÜR ÖZEL
(Manisa) – Yerimden 60’a göre bir söz istiyorum Sayın Başkan.
BAŞKAN –
Buyurunuz Sayın Özel, mikrofonunuzu açıyorum, 60’ıncı maddeye göre bir dakika
süre veriyorum.
V.- AÇIKLAMALAR (Devam)
24.- Manisa Milletvekili Özgür Özel’in,
Amasya Milletvekili Mehmet Naci Bostancı’nın sataşma nedeniyle yaptığı
konuşmasındaki bazı ifadelerine ve (10/518) esas numaralı Meclis Araştırması
Komisyonu Başkanlık Divanındaki tüm görevleri Adalet ve Kalkınma Partisi
milletvekillerinin almasına ilişkin açıklaması
ÖZGÜR ÖZEL
(Manisa) – Sayın Başkan, Sayın Bostancı, işte, tam okumuş nasıl yapar, okumamış
nasıl davranır falan… O konuda Cumhuriyet Halk Partisinin, ima ettiği gibi bir
kanısı olması asla düşünülemez de bugün okumuşlar ne yapmış ondan bahsedeyim. 
Çölyak hastalarının
sorunlarını dile getirdik yıllarca, Meclis, örnek, eşine az rastladığımız bir
örnekle bir komisyon kurdu. Komisyonun amacı, çölyak hastalarının dertlerini
dinleyeceğiz, çözüm bekleyen sorunları için ortaklaşacağız ve derde deva
olacağız. 
Bu Komisyon, dün
yapılan seçimden sonra, saat dörtte, zatıalinizin duyurduğu çağrıya uyarak
gitti; başkan seçecek, başkan yardımcısı seçecek, sözcü seçecek. Komisyonun
Başkanlık Divanındaki 4 temsil makamının 4’ünü de çoğunluk oyuyla yine Adalet
ve Kalkınma Partisi aldı. Bunu darbede yaptılar, bütün her şeyde yaptılar ama
artık bu kadar insani bir meselede…
(Mikrofon
otomatik cihaz tarafından kapatıldı) 
ÖZGÜR ÖZEL
(Manisa) – …katkı sunmak isteyen milletvekilleriyle orada bile ortaklaşmamak
yani sizin okumuş onu yapar… Görüyoruz sizin ne yaptığınızı ve bunu da millete
havale ediyoruz. (CHP sıralarından alkışlar)
BAŞKAN –
Teşekkür ederim Sayın Özel.
AYTUĞ ATICI
(Mersin) – Sayın Başkan…
BAŞKAN – Sayın
Atıcı…
AYTUĞ ATICI
(Mersin) – Sayın Başkan, sayın grup başkan vekili, benim konuşmamda, okumuş
olanlar ile okumamış olanlar, tahsilli olanlar ile tahsilli olmayanların oy
kalitesinin farklı olduğunu söylediğimi ima ederek çok ağır bir sataşmada
bulundu.
MEHMET NACİ
BOSTANCI (Amasya) – “İma eden.” dedim, zaten kurduğu mantık bunu açıkça ortaya
koyar.
BAŞKAN – Pardon,
bir saniye Sayın Bostancı.
AYTUĞ ATICI
(Mersin) – Efendim, ima ettiğini söyleyerek bir algı oluşturdu efendim, bu çok
ağır tehlikeli bir algıdır.
BAŞKAN – Sayın
Bostancı bir şey söyledi, duyamadım.
MEHMET NACİ BOSTANCI
(Amasya) – Sayın Başkanım, burada yapmış olduğu konuşma, zaten ima olarak onu
içeriyor. AK PARTİ’yi aşağılarken, aşağılamaya çalışırken “Size okumuşlar oy
vermiyor.” diyor, bu elbette ki elitist bir bakışı yansıtır.
AYTUĞ ATICI
(Mersin) – Hayır efendim, böyle bir…
BAŞKAN –
Buyurunuz Sayın Atıcı. (CHP sıralarından alkışlar)
IX.- SATAŞMALARA İLİŞKİN KONUŞMALAR (Devam)
2.- Mersin Milletvekili Aytuğ Atıcı’nın,
Amasya Milletvekili Mehmet Naci Bostancı’nın sataşma nedeniyle yaptığı
konuşması sırasında şahsına sataşması nedeniyle konuşması
AYTUĞ ATICI
(Mersin) – Teşekkür ederim Sayın Başkan.
Sayın Grup
Başkan Vekili, siz bir akademisyensiniz. İsterdim ki benim on dakikalık
konuşmamda yaptığım eleştirilere cevap veresiniz ama siz çıktınız, burada
sıradan bir insanın söyleyeceği gibi “Efendim, biz çok oy aldık, biz iktidarız,
istediğimizi yaparız.” anlamında bir söylemde bulundunuz. Bu içi sığ bir
söylemdir, bir. 
İki:
Tabii, bunun sığ olduğunu siz de bildiğiniz için size yakışmayacak bir şekilde,
benim, sanki okumuş olanlar ile okumamış olanların oyları birbirinden
farklıymış, kalitesi daha değişikmiş gibi bir şey söylediğimi ima ettiniz. Bu
çok ayıptır, bu benim babama ayıptır, benim anneme ayıptır. Ben Tamirci Şahap
Usta’nın oğluyum. Benim babam ilkokul mezunudur, annem ilkokul mezunudur ve
onların oyu en az benim oyum kadar, en az sizin oyunuz kadar değerlidir Sayın
Grup Başkan Vekili. (CHP sıralarından alkışlar) O nedenle lütfen
söylediklerinize dikkat edin. 
Ama
siz çok haklısınız bunları söylemekte çünkü Sayın Cumhurbaşkanı da sizin gibi
korku içerisinde. O da diyor ki: “Efendim, siyasi olarak iktidar olmak başka
şeydir, sosyal ve kültürel iktidar ise bambaşka bir şeydir.” Bütün
zorbalıklarınıza karşı, işte, halkı sindiremediğinizi Cumhurbaşkanı da, siz de
burada itiraf ediyorsunuz. Bu itirafınızı ederken de maalesef hiç size
yakışmayacak bir şekilde, dönüp dolaştırıp benim söylemediğim bir şekilde
halkımızı küçümseyerek, siz böyle bir ima yaratarak halkımıza haksızlık
ediyorsunuz. 
Benim
sizden ricam şudur: Siz bir grup başkan vekilisiniz. Çıkarsınız, burada benim
on dakika söylediklerime cevap verirsiniz. Eğer onların içerisinde bir tane
yanlış varsa konuşalım. Eğer diyorsanız ki “Hayır, bu ülkede zorbalık yok;
hayır, bu ülkede herkes istediğini söylüyor.”, ee, o zaman sizinle konuşuruz. 
Teşekkür
ederim. (CHP sıralarından alkışlar) 
BAŞKAN
– Teşekkür ederim Sayın Atıcı. 
Sayın
Bostancı…
MEHMET
NACİ BOSTANCI (Amasya) – Sayın Atıcı’nın burada yapmış olduğu bir önceki
konuşma, kesinlikle, okuryazar olmayan yahut da daha az okumuş olanların AK
PARTİ gibi bir partiye ilgi gösterdikleri bağlamında bir pejoratif iddiayı
taşıyor.
VELİ
AĞBABA (Malatya) – Aynı demagojiyi yapıyor ya her seferinde. Mercedes’e bunlar
biniyorlar, Audi’ye bunlar biniyorlar, sonra “Halkçıyız.” diyorlar. Kravatları
500 lira, ayakkabıları makam arabası gibi. Bunlar halkçı, biz elitist! Böyle
şey olur mu ya! Valla ya, 8 korumayla geziyorlar. 
MEHMET
NACİ BOSTANCI (Amasya) – Geleceksin burada önce böyle konuşacaksın, sonra da
“Benim babam, annem ilkokul mezunu.” diye başka bir efsane yaratmaya
kalkacaksın. Kusura bakmasın! 
BAŞKAN
– Teşekkür ederim Sayın Bostancı, teşekkür ederim. Tutanaklara geçmiştir. 
AYTUĞ
ATICI (Mersin) – Sayın Başkan, sadece tutanaklara geçmesi için söylüyorum.
Sayın grup başkan vekili gerçekleri söylemiyor. Kendisi de bir girdaba
girdiğinin farkındadır. Benim böyle bir söylemim yoktur. Ben, söylediklerim
tutanağa geçtiği şekliyle neyse aslanlar gibi arkasındayım.
BAŞKAN –
Tutanaklara geçmiştir, teşekkür ederim.
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 13/6/2017 tarihinde Grup
Başkan Vekili Muş Milletvekili Ahmet Yıldırım tarafından, KHK’larla
gerçekleştirilen ihraçların durdurulması ve hukuksuzca ihraç edilmiş tüm
akademisyenlerin ve kamu emekçilerinin görevlerine iade edilmeleri için
alınması gereken önlemlerin belirlenmesi amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 13 Haziran 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN –
Önerinin aleyhinde, Selim Dursun, Sivas Milletvekili. 
Buyurunuz Sayın
Dursun.
VELİ AĞBABA
(Malatya) – Sayın Başkan, Mercedes’e binen bunlar, Audi’ye binen bunlar, en
lüks arabalara binen bunlar, 9 korumayla gezen bunlar; onlar halkçı, biz
elitist! Böyle bir şey olur mu ya! Hepsinin koruması var onar tane.
BAŞKAN – Sayın
milletvekilleri, efendim, lütfen…
VELİ AĞBABA
(Malatya) – Audi’ye biniyorlar, Mercedes’e biniyorlar Sayın Başkan.
BAŞKAN – Lütfen
efendim, kürsüye hatip davet ettim.
Buyurunuz Sayın
Dursun.
SELİM DURSUN
(Sivas) – Sayın Başkan, değerli milletvekilleri; Halkların Demokrat Partisinin
grup önerisi hakkında AK PARTİ Grubu adına söz almış bulunuyorum. Gazi
Meclisimizi saygıyla selamlıyorum.
Niye Gazi
Meclis? Efendim, malumualiniz, 15 Temmuzda FETÖ terör örgütünün alçak darbe
girişimine maruz kalmış ve bombalanmış bir Meclisimiz. Bu 15 Temmuz darbe
girişimi devletimizin, milletimizin bekasına, geleceğine kasteden terör örgütü
mensuplarının hain saldırılarıydı. Efendim, şimdi, bu 15 Temmuzda devlet,
milletiyle beraber öyle bir refleks verdi ki -hep beraber; siyasileriyle, bütün
siyasi partileriyle, vatandaşlarıyla- o gece darbecilere verdiği dersle dünya
tarihine de belki örnek olabilecek bir not düştü.
Değerli
vekiller, o gün 249 şehit, 2.194 de gazimiz oldu. Bu şehitlerimizin tabii ki
hakları, hukukları, kanları yerde kalmayacak; gazilerimizin de, milletimizin
de, devletimizin de. Bunun arkasından, Hükûmetimize bir OHAL yetkisi verdik
efendim, Meclisimiz verdi bu yetkiyi. OHAL yetkisi neticesinde de kanun
hükmünde kararnamelerle, birtakım iş ve işlemlere tabi tutulan terör örgütü
mensuplarının, teröre yardım, yataklıkla vesaireyle iştigal etmiş, iltisakı
olan kamu görevlilerinin de görevlerine son verilmiştir.
MAHMUT TOĞRUL
(Gaziantep) – Bunları nasıl tespit ettiniz ya? Tespit ettiniz mi? Herhangi bir
soruşturma yapmamışsınız ki.
SELİM DURSUN
(Devamla) – Efendim, tabii, onun tespit yolu kanunlarda ve şeylerdedir.
Dolayısıyla sizin de bir itirazınız varsa o zaman kanunlardan doğan haklarla
itirazlar yapılır. Kaldı ki örnekleri de var. Çokça, kanun hükmünde
kararnameyle de geri dönenler var.
MAHMUT TOĞRUL
(Gaziantep) – Daha yargı yolunu bile açmadınız, komisyonu yeni kurdunuz.
SELİM DURSUN
(Devamla) – Nasıl olur efendim? Kanun hükmünde kararnamelerle geri dönenler yok
mu? İtirazları yapılıp da…
MAHMUT TOĞRUL
(Gaziantep) – Sizin açığa aldıklarınız… 
SELİM DURSUN
(Devamla) – İtiraz yolları kapalı değil. İtiraz yolları geçtiğimiz Kurban
Bayramı öncesi açıldı. 
BAŞKAN – Genel
Kurula hitap ediniz Sayın Dursun. 
SELİM DURSUN
(Devamla) – Dolayısıyla, tabii ki sizin iddialarınız bunlardır, grup önerinizde
bunu zaten belirtmişsiniz; hukuksuzluklar var, yanlışlıklar var… Varsa bunun
itiraz yolları bellidir dedim. Verilen rakamlara baktığınızda zaten görevlere
dönenleri sizler de söylüyorsunuz, “Öğretmenlerin şu kadarı döndü.” diyorsunuz.
Ha, birtakım eksiklikler olmuş olabilir. Ama devlet bir sıkıntı yaşadı, millet
bir sıkıntı yaşadı. Sıkıntı yaşayan insanlar, belki problemlerini kanun önünde
farklı şekilde arayamayan kardeşler, arkadaşlar, insanlar, öğretim üyeleri,
memurlar var mıdır? Varsa gereğini yapsınlar. “Gecikmez, geciken adalet adalet değildir.”
diyebilirsiniz ama muhakkak geri dönüşler oluyor. Kendi yakınlarımızdan da
örnekleri var. Her birimiz sanırım bu noktada yaşıyoruz günlük hayatımızda da.
Bu yapının nasıl
bir ruh hâlinde olduğunu hepimiz gördük. Terör örgütünün çok beyinli, çok okumuş,
çok belli mevki, makamlara, kadrolara gelmiş insanların bile devleti, milleti
aleyhinde bu kadar nasıl sağlıksız düşünebildiğini de anlamakta gerçekten
zorlanıyorduk. 
Bu OHAL
yetkisiyle kanun hükmünde kararnamelerin çeşitli uygulamaları da her yerde
vardır malumualiniz. Bizim söyleyeceğimiz, yapılan eksiklik ve hakikaten
yanlışlık varsa, hata varsa bunların giderilmesi noktasında da ilgililerin
itirazlarını gereği gibi kanundan aldıkları, idare hukukundan aldıkları güçle
yapmaları gerekir diyorum. 
Grup önerinizin
aleyhinde oy vereceğimizi söyleyerek yüce Meclisimizi saygıyla selamlıyorum
efendim. (AK PARTİ sıralarından alkışlar) 
BAŞKAN –
Teşekkür ederim Sayın Dursun. 
Öneriyi
oylarınıza… 
III. – YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama istiyoruz. 
BAŞKAN – Bir
yoklama talebi vardır. 
Yoklama
isteminde bulunan sayın milletvekillerini tespit edeceğim: Sayın Özel, Sayın
Doğan Türkmen, Sayın Bektaşoğlu, Sayın Gürer, Sayın Akkuş İlgezdi, Sayın
Bircan, Sayın Usluer, Sayın Tanal, Sayın Gündoğdu, Sayın Kuyucuoğlu, Sayın
İnönü Tümer, Sayın Çamak, Sayın Arslan, Sayın Atıcı, Sayın Basmacı, Sayın
Kaplan Hürriyet, Sayın Aydın, Sayın Yüceer, Sayın Turpcu, Sayın Baykal. (CHP
sıralarından alkışlar) 
Yoklama için iki
dakika süre veriyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı yoktur. 
Birleşime on
dakika ara veriyorum. 
Kapanma Saati: 16.53
İKİNCİ OTURUM
Açılma Saati:17.03 
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mücahit DURMUŞOĞLU (Osmaniye)
-----0-----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin İkinci
Oturumunu açıyorum.
III. – YOKLAMA
BAŞKAN –
Halkların Demokratik Partisi Grubu önerisinin oylamasından önce istem üzerine
yapılan yoklamada toplantı yeter sayısı bulunamamıştı. 
Şimdi yoklama
işlemini tekrarlayacağım. 
Yoklama için iki
dakika süre veriyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı vardır. 
VIII.- ÖNERİLER (Devam)
A) Siyasi Parti Grubu Önerileri (Devam)
1.- HDP Grubunun, 13/6/2017 tarihinde Grup
Başkan Vekili Muş Milletvekili Ahmet Yıldırım tarafından, KHK’larla
gerçekleştirilen ihraçların durdurulması ve hukuksuzca ihraç edilmiş tüm
akademisyenlerin ve kamu emekçilerinin görevlerine iade edilmeleri için
alınması gereken önlemlerin belirlenmesi amacıyla verilmiş olan Meclis
araştırması önergesinin, Genel Kurulun bilgisine sunulmak üzere bekleyen diğer
önergelerin önüne alınarak 13 Haziran 2017 Salı günkü birleşiminde sunuşlarda
okunmasına ve ön görüşmelerinin aynı tarihli birleşiminde yapılmasına ilişkin
önerisi (Devam)
BAŞKAN – Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir.
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
2.- CHP Grubunun, 1/7/2016 tarihinde
Denizli Milletvekili Kazım Arslan ve arkadaşları tarafından, tarımda yaşanan
sorunların araştırılması amacıyla verilmiş olan Meclis araştırması önergesinin,
Genel Kurulun bilgisine sunulmak üzere bekleyen diğer önergelerin önüne
alınarak 13 Haziran 2017 Salı günkü birleşiminde sunuşlarda okunmasına ve ön
görüşmelerinin aynı tarihli birleşiminde yapılmasına ilişkin önerisi
Türkiye Büyük Millet Meclisi Başkanlığına
Danışma Kurulu,
13/6/2017 Salı günü (bugün) toplanamadığından, grubumuzun aşağıdaki önerisinin,
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim. 
 Özgür
Özel
 Manisa

 Grup
Başkan Vekili
Öneri:
Denizli
Milletvekili Kazım Arslan ve arkadaşları tarafından tarımda yaşanan sorunların
araştırılması amacıyla 1/7/2016 tarihinde Türkiye Büyük Millet Meclisi
Başkanlığına verilmiş olan 711 sıra no.lu Meclis Araştırması Önergesi’nin, Genel
Kurulun bilgisine sunulmak üzere, bekleyen diğer önergelerin önüne alınarak
13/6/2017 Salı günlü birleşimde sunuşlarda okunması ve görüşmelerinin aynı
tarihli birleşiminde yapılması önerilmiştir. 
BAŞKAN –
Cumhuriyet Halk Partisi Grubu önerisinin lehinde Denizli Milletvekili Kazım
Arslan konuşacaktır.
Sayın Arslan?
Yok.
Cumhuriyet Halk
Partisi Grubu önerisinin lehinde Ahmet Yıldırım, Muş Milletvekili.
Buyurun Sayın
Yıldırım. (HDP sıralarından alkışlar)
AHMET YILDIRIM
(Muş) – Teşekkür ederim Sayın Başkan.
Sayın Başkan,
değerli milletvekilleri; CHP Grubunun vermiş olduğu araştırma önergesinin
lehinde söz almış bulunuyorum. Bütün Genel Kurulu saygıyla selamlıyorum.
Ben, özellikle,
araştırma önergesi üzerinde konuşmaya başlamadan önce, bugün açlık grevinin
97’nci gününde olan eğitimci Semih Özakça ve akademisyen Nuriye Gülmen’in
durumuna dikkat çekmek istiyorum. 
Sayın Başkan…
BAŞKAN – Sayın
milletvekilleri, Genel Kurul salonunda bir uğultu vardır. Hatip kürsüdedir,
lütfen, efendim, hatibi dinleyelim. 
AHMET YILDIRIM
(Devamla) – Bugün partimizin vermiş olduğu araştırma önergesinin aleyhinde
konuşan iktidar partisi hatibi, ihraç edilen herkesin 15 Temmuz darbe
girişimiyle iltisaklı olduğunu ifade ederek, bize göre, büyük bir gafın altına
imza atmıştır. Ben isimlerden bazılarını saydım ve hatip bir adım daha ileri
giderek 15 Temmuz günü bu akademisyenlerin elinde silah olmamış olmasının,
önümüzdeki dönemde de ellerine silah almayacakları anlamına gelmediği yönünde
skandal bir cümle kullanmıştır. Hatibin milletvekili olmadan önceki yaşamına
baktım, ne hazindir ki kendisi de bir akademisyen. Düşünün, bir akademisyen,
binlerle ifade edilebilecek, ihraç edilmiş, sistemin ve siyasi iktidarın
mağduru olmuş akademisyenler hakkında “Bunlar ellerine pekâlâ silah alabilirler.”
gibi skandal bir cümleye imza atmaktadır. 
Şimdi, şunu
söyleyelim: Semih Özakça ve Nuriye Gülmen, özellikle, iktidar partisinin
KHK’lar faşizmiyle mağdur olmuş insanların sesi oldukları için bugün
cezaevindeler. Bu eğitimci ve akademisyen gençler, iktidarın, KHK’larda nasıl
bir suistimal içerisine girdiğine dair, yurt içinde ve uluslararası toplumda
maskesini düşürdüğü için bugün Sincan Cezaevindeler. Yoksa, bu konuyla biraz
ilgili olan herkes çok iyi bilir ki Semih Özakça ve Nuriye Gülmen birer darbeci
değildir. Bunlar, bu genç akademisyenler ve eğitimciler darbe yapmadılar, darbe
teşebbüsünde bulunmadılar, kimseye kurşun sıkmadılar, yanlarında silah
taşımadılar. Bunlar, herhangi bir kadrolaşmanın ürünü olarak da geri
istedikleri işlerini kazanmış değillerdir ancak sadece emekleriyle,
annelerinin, babalarının kıt kanaat kendilerine sağlamış olduğu nafakalarla,
zor koşullarda tahsil görmüşler ve alınlarının teriyle bir öğretmen ve bir
akademisyen olmuşlardır. Siyasi iktidarın, herkesin kendi yandaşları gibi
kadrolaştığı saikiyle bu akademisyenleri töhmet altında bırakan ve bütün toplum
vicdanını sızlatan açıklamalarını ibretle izliyoruz.
Bir an önce
-tahliyelerini dahi istemiyoruz- açlık grevine başlamış olan bu eğitimci ve
akademisyen gençlerin, işlerine geri dönerek açlık grevine başlamalarına sebep
olan gerekçenin ortadan kaldırılmasını talep ediyoruz. Bakın, yarın bir gün,
artık günlerin ve saatlerin önem kazandığı, bu gençlerin, işlerine geri dönmek
üzere başlatmış oldukları açlık greviyle ilgili, Allah muhafaza, gelebilecek
olumsuz bir haberde bütün Parlamento sorumlu olacaktır, bütün toplum bunun
altında kalacaktır. Topluma ve uluslararası topluma izah edemeyeceğimiz bir
sonuçla karşılaşmak istemiyoruz. Semih Özakça ve Nuriye Gülmen hem özgürlüklerine
kavuşmalı hem de işlerine geri dönmelidir. Bu arkadaşların bütün ömürleri,
darbecilere ve onların arka planındaki paralel devlet yapısıyla mücadeleyle
geçmiştir. 
Değerli
milletvekilleri, özellikle eş genel başkanlarımız ve milletvekillerimizin
tutukluluğuyla ilgili dosyaları mahkemelerden ve duruşma tutanaklarından alıp
buraya getirdiğimizde iktidar partisinin yavaş yavaş rahatsızlığının arttığını
gözlemlemekteyiz çünkü dosyalarının tamamında siyaset yaparken kullandıkları
söylemler ve bulundukları siyasi faaliyetler dışında hiçbir şey yoktur. Sorduk,
rahatsız oldular, yine söyleyeceğiz.
Düşünün, bugün
Kayseri’de duruşması görülen Selahattin Demirtaş ve Figen Yüksekdağ’ın
Kayseri’de herhangi bir davaya konu olabilecek söylemleri ve siyasi
faaliyetleri olmamış, kendileri Kayseri’de bulunmamıştır. Parti il binamızın
bombalanması sebebiyle Kayseri Emniyet Müdürlüğünün ihmali sebebiyle verilmiş
bir suç duyurusu fezlekeye dönüştürülmüştür çünkü mülki amirler, emniyet
müdürleri, başsavcılıklar ve yargıçlar, siyasi iktidarın hesaplarına ancak
haksızca, hukuksuzca su taşıdıkları sürece terfi edeceklerini veya bunu
yapmazlarsa ihraç edilebileceklerini tecrübe ettiler. Bu sebeple, mevcut
yargının tarafsız ve bağımsız olduğuna artık kargalar bile gülmektedir. 
Siyasi
iktidarın, boğazına kadar siyasallaştırmış olduğu bu yargının toplum nezdindeki
güveni yüzde 30’ların altına düşmüştür. Taraflı, tarafsız bütün kamuoyu
araştırmalarının ortaya çıkardığı sonuç, bundan dört, beş, altı yıl önce
yargıya olan güven, yüzde 70’lerin üzerindeyken bugün yüzde 30’ların altına
düşmüştür. Toplum vicdanında bu noktaya itilmiş olan bu yargıya bizim
siyasetçiler olarak tarafsız ve bağımsız olarak bakabilme şansımız yoktur.
Değerli
milletvekilleri, yaklaşık bir saat önce Bilim, Sanayi, Teknoloji Komisyonuna
iade edilen 485 sıra sayılı torba yasanın 2’nci maddesindeki zeytinlikler geri
çekildi. Siyasi iktidarın toplumda oluşan ve farklı kesimlerin uzlaşmasıyla
açığa çıkmış olan muhalefetten duyduğu çekinceden başka bir şey değildir. Biz, siyasi
iktidarın, doğanın özellikle kâra ve sermayeye kurban edilmesi konusunda
düşüncesinin değiştiğine inanmıyoruz. İktidar hâlâ her yere fabrika yapma,
inşaat sektörü üzerinden doğanın talanına, ekosistemin çökmesine hizmet eden
politik hattan vazgeçmiş değildir. Ancak seçmen baskısı, toplumsal baskının
böyle bir geri adım attırdığını düşünüyoruz. 
Bir diğer husus,
torba yasayla alakalı olarak, sadece zeytinlikler problemli değildir; meralar,
kıyı kullanımı ve özellikle OSB’lere ve üniversitelere ilişkin birçok maddenin
oldukça problemli olduğunu ve bu konuda mevcut torba yasaya ilişkin olarak
muhalefetimizi sürdüreceğimizi ifade ediyoruz.
Bir diğer husus
ise değerli milletvekilleri, özellikle şunu ifade etmeliyiz ki AKP’nin “Yatırım
yapılsın da nasıl yapılırsa yapılsın.” yaklaşımı üzerinden, on beş yıllık
süreçte bu ülkenin birçok tarihî, kültürel ve doğal mirası oldukça zarar görmüş
ve AKP’nin hedefine UNESCO Kültürel Miras Listesi’nde yer almış olan bazı
tarihî ve doğal mekânların getirildiğini çok iyi biliyoruz. “Kamu yararı”
denilen şeyin artık “yandaş yararı” olarak algılandığını, “kamu yararı” denilen
şeyin sermayeye peşkeş çekilmek üzere hazırlanmış doğal mekânların,
ekosistemlerin, ekolojik dengenin veya tarihî, kültürel varlıklarımızın feda
edilmesi olduğunu çok iyi biliyoruz. 
Buradan
hareketle, Homeros’un bir zeytin ağacının gölgesinde dinlenmeye çekildiği ve
gördüğü rüyada belirttiği üzere, “Ben, herkese aitim, kimseye veya bir tek
kişiye ait değilim. Siz, gelmeden önce de ben buradaydım; siz, gittikten sonra
da burada olacağım.” diye, özellikle bir zeytin ağacının Homeros’un rüyasındaki
feryadının, bugünkü toplumsal bir uzlaşıda talepleri yer bulmuş olan zeytin
yetiştiricilerinin talebi olarak açığa çıktığını belirtiyorum. 
Bütün Genel
Kurulu saygıyla selamlıyorum. (HDP sıralarından alkışlar) 
BAŞKAN –
Teşekkür ederim Sayın Yıldırım.
Önerinin
aleyhinde, Muharrem Varlı, Adana Milletvekili. 
Buyurunuz Sayın
Varlı. (MHP sıralarından alkışlar) 
MUHARREM VARLI
(Adana) – Sayın Başkan, değerli milletvekilleri; hepinizi saygıyla
selamlıyorum. 
CHP grup
önerisinin aleyhinde söz aldık ama usulen aleyhinde söz aldık. Böyle bir
önerinin aleyhinde olmak mümkün değil. Hele hele bir çiftçi olarak benim bunun
aleyhinde olmam hiç mümkün değil, lehinde olduğumu belirtmek istiyorum. (CHP
sıralarından alkışlar) 
Tabii,
Türkiye’deki tarım ürünlerinin eksilmesi, azalması, ekonomiye olan zararı,
dışarıdan ithalat yapmak zorunda kalmamız, bunların hepsi, Tarım Bakanlığının
plan ve programının eksik olmasından kaynaklanıyor. Burada defalarca söyledik,
dedik ki: Türkiye’nin havası, toprağı ve ekilebilir alanları, hem buğday
ihtiyacımızı hem mısır ihtiyacımızı hem pamuk ihtiyacımızı hem de ham yağ
ihtiyacımızı karşılayabilecek, yağlı tohumlar üretebilecek araziye, havaya ve suya
sahip. Ama, böyle bir plan ve uygulama eksikliği olduğu için, yıllardan beridir
ne yazık ki zaman zaman buğday, zaman zaman mısır ve çoğunlukta da pamuk ithal
eder ülke hâline geldik. Hâlbuki Türkiye, kendi kendine yetebilecek ve kendi
tarım ürünlerini ihraç edebilecek bir potansiyele sahipken, ne yazık ki ithal
eden ülkeler arasına girdik. 
Şimdi, bakın,
Türkiye’nin aşağı yukarı 22-23 milyon ton civarında buğdaya ihtiyacı var ki
bunu çok rahat üretebilecek durumdayız. İç Anadolu Bölgesi’nin özellikle mısır
ekilemeyen, sulanamayan bölgelerinde buğday ekimi ve buğday ekiminden elde
edilecek ürünle, Türkiye’nin ihtiyacı çok rahat karşılanabilir. Ama, ne
yaptınız? Buğdaydaki teşvik primini 3 kuruşa düşürdünüz yani 3 kuruş, sadece 3
kuruş, buğdayın kilosuna vermiş olduğunuz teşvik 3 kuruş! Çukurova bölgesinin
kıraç alanlarında eskiden buğday ekilirdi, bugün orada da buğday ekilmiyor.
Trakya’da kıraç alanlarda buğday ekilirdi, orada da buğday ekilmiyor.
Dolayısıyla, Türkiye’nin bir buğday açığı oluşmaya başladı. Dolayısıyla, biz
dışarıdan ne yazık ki buğday ithal edecek duruma geldik. İşte, Tarım
Bakanlığının ve Hükûmetin bir an önce buna tedbir alması lazım. Çözüm,
buğdaydaki prim desteğini artırmanız, en az 5 kuruş seviyesine getirmenizdir ve
gübre, mazot girdisinde çiftçinin yükünü azaltmaktır.
Şimdi, Sayın
Başbakan dedi ki: “Çiftçinin mazotunun yüzde 50’sini karşılayacağız.” Herhâlde
bir seneden fazla oldu bunu söyleyeli. Şu ana kadar çiftçinin mazotunun yüzde
50’sini karşılamak gibi hiçbir adım atılmadı. 
MAHMUT TANAL
(İstanbul) – Yüzde 10’unu bile vermiyorlar. 
MUSTAFA ELİTAŞ
(Kayseri) – Yüzde 18’i… 
MUHARREM VARLI
(Devamla) – Neyse… Yani, biz o bir an önce faaliyete geçirilsin diye bekliyoruz
Sayın Grup Başkan Vekili. Yani, çiftçiyim netice itibarıyla, mazotun bir an
önce ucuzlaması çiftçinin lehine olacak. 
MUSTAFA ELİTAŞ
(Kayseri) – Sayın Bakan Bey, millî ekonomi politikasını açıklarken…
MUHARREM VARLI
(Devamla) – Ama bir dakika, bakın Sayın Elitaş, yani bir tarafta 20 milyon
dolarlık, 25 milyon dolarlık yatlara, kotralara binenlere 1,7 liradan bu
Hükûmet mazot veriyor, çiftçi de 4,5 liradan yakıyor bu mazotu. Yani, Allah’tan
reva mı bu, vicdanınıza sesleniyorum. (CHP sıralarından alkışlar) Vicdanınıza
sesleniyorum, eğer bunu kabul ediyorsanız benim diyeceğim bir şey yok.
MUSTAFA ELİTAŞ
(Kayseri) – Onlar kotralara gitmiyor, onlar nakliyeye gidiyor. 
MUHARREM VARLI
(Devamla) – Hayır efendim, hayır, hayır. 
MUSTAFA ELİTAŞ
(Kayseri) – Onlar mal nakliyesine gidiyor.
MUHARREM VARLI
(Devamla) – Yani, öyle bir şey yok. Onlar tamamen alıp kendi ceplerinin, “En
ucuz şekilde mazotu nasıl kullanırız.”ın hesabını yapıyorlar ve çiftçi de ne
yazık ki 4,5 liradan mazot kullanmaya devam ediyor. 
Bir tarafta,
üretim yapan, bu ülkenin insanlarını doyurmaya çalışan, hatta katma değer
üreten çiftçi var, bir tarafta da cebini doldurmuş, milyon dolarlık yatlarla,
kotralarla gezen zenginler var. Onlar 1 milyon 700 bin liraya mazot
kullanırken, çiftçi 4,5 milyon liraya mazot kullanıyor. İşte, ben bunları
vurgulamaya çalışıyorum. Bunun bir an önce düzeltilmesi lazım, bunun bir an
önce giderilmesi lazım, çiftçinin lehine bu düzenlemenin yapılması lazım.
Şimdi, buğday
fiyatlarını on beş gün önce konuştum, dedim ki: “Buğday fiyatları şu anda iyi.
Eğer, TMO devreye girmezse buğday fiyatları düşmeye başlayacak.” Burada
tutanaklarda vardır, bakabilirsiniz. Şu anda buğday fiyatları gün geçtikçe
gerilemeye devam ediyor. TMO’nun bir an önce devreye girip “Peşin bedelle şu
rakamdan buğday alıyorum.” diyerek bir an önce tüccarın elinden çiftçiyi kurtarması
lazım. 1 lira 20 kuruştan başladı buğdayın fiyatı, şu anda kaç liradan gidiyor
biliyor musunuz? 96 kuruş, 97 kuruş piyasada yani aşağı yukarı 100 lira gibi
–eski rakamla- bir düşüş var buğday fiyatında. Yani bu, Allah’tan reva mıdır?
Neden çiftçiyi biz tüccarın kucağına bırakıyoruz, neden çiftçiyi biz tüccarın
inisiyatifine bırakıyoruz? İşte, TMO girsin devreye, alım yapsın dediğimizde,
bizim söylediğimiz buydu ama dinlemediniz, yine her zamanki bu kulağınızdan
girdi, bu kulağınızdan çıktı. Dolayısıyla da buğday fiyatları düşmeye devam
ediyor. Allah, çiftçinin yardımcısı olsun. Tüccar, alacak, depolayacak.
MAHMUT TANAL
(İstanbul) – Gidip Sudan’da arsa kiraladılar, Sudan’da, Sudan’da.
MUHARREM VARLI
(Devamla) - Bakın, iki ay sonra, Türkiye’deki buğday hasadı bittikten sonra
buğdayın fiyatı eski fiyatla 1 milyon 200 bin lira. Kim kazanacak? Çiftçi
kazanamadığına göre, parası olan, paradan para kazananlar, stok yapanlar yani
tüccar kazanmış olacak. 
MAHMUT TANAL
(İstanbul) – Sayın Vekilim, gidip Sudan’da arsa kiraladılar. 
MUHARREM VARLI
(Devamla) - Yine, bakın, tutanaklara girsin diye söylüyorum: Mısır fiyatı şu
anda yeni parayla 90 kuruş yani eski parayla 900 lira, 920 lira. Bakın, hasat
dönemine girilmeden eğer Ofis tedbir almazsa, Hükûmet tedbir almazsa mısır
fiyatları da geçen yılki hasat dönemindeki fiyatlara kadar gerileyecek. Bunu
söylemiştim, buğdayı söylemiştim. Keşke ben haklı çıkmasaydım. Mısırı da
söylüyorum, lütfen Hükûmet bu konuda tedbir alsın, lütfen TMO bir an önce
devreye girsin ve mısır alımını başlatsın ve fiyatı belirlesin. Eğer bu fiyatı
belirlemezlerse yarın tüccar kafasına göre, istediği şekilde çeker aşağıya
doğru. 
Yine, pamuk…
Türkiye, 2 milyar dolarlık pamuk ithal ediyor değerli arkadaşlarım. Ben, her
defasında söylüyorum, Sayın Bakan da haklı olduğumu söylüyor ama ne yazık ki
bugüne kadar bir türlü düzenleme yapılmadı. Şimdi, pamuktaki prim desteklemesi
80 kuruş yapıldı, olumlu bir gelişme yani kötü bir gelişme değil, olumlu bir
gelişme ama en az 1 lira olması lazımdı. Ben dedim ki: Gelin, 2 milyar dolar
paramızı dışarıya vereceğimize kendi çiftçimize 350 milyon dolar verelim, hem 2
milyar dolardan kurtaralım hem de Türkiye’nin pamuk ihtiyacının tamamını Türk
çiftçisi karşılamış olsun. Yani Türkiye’nin 3,5 milyon ton kütlü pamuğa
ihtiyacı var eğer biz 350 milyon doları çiftçiye vermiş olsak 2 milyar dolarlık
ithalattan bu ülkeyi kurtarmış olacağız. Ama ne yazık ki bununla ilgili de
bugüne kadar en ufak bir tedbir alınmadı. Türkiye, hâlâ pamuk ithal etmeye
devam ediyor. Geçmiş yıllarda pamuk ihraç eden bir ülke pozisyonunda olan
Türkiye, hâlâ pamuk ithal etmeye devam ediyor.
Değerli
arkadaşlarım, bunları bir an önce düzeltmemiz lazım. Bunları düzeltmezsek
çiftçiyi, kazançlı üretim yapan bir kurumdan zarar eden bir kurum hâline getiririz
ki bu da çiftçinin üretim yapmasını düşürür. İşte bu önergenin ana teması da
budur. Çiftçinin üretim yapmasını düşürdüğü için bugün biz dışarıdan ithal eden
ülke hâline geldik. Yani biz narenciyeyi mi yetiştiremeyiz, biz elmayı mı
yetiştiremeyiz? Biz dünyanın en güzel meyvelerini yetiştirebilecek, dünyanın en
güzel sebzelerini yetiştirebilecek iklim ve toprağa sahipken, ne yazık ki
dışarıdan ithal eden ülke pozisyonuna geldik. 
Onun için Tarım
Bakanlığının ve Hükûmetin bir an evvel üreten çiftçiyi korumak adına mazot
fiyatlarında, gübre fiyatlarında önemli bir düşüş sağlayıp çiftçinin lehine bir
gelişme sağlaması lazım. Bakın “KDV’yi düşürün.” dedik, yaptınız, doğru da
yaptınız ama gübredeki KDV’nin düşmesi, çiftçinin cebine yansımadı değerli
arkadaşlar. Bakın, gidin, sorun çiftçiye bunu. Bu fiyat, gübredeki KDV’nin
kaldırılması ne yazık ki o çiftçinin cebine yansımadı. İşte bunu çiftçinin
cebine yansıtacak bir formül bulmak lazım. Bunu destekleyen işler yapmak lazım.
Bu manada, üreten insanları, insanlarımızı doyuran, ülkemize katma değer
sağlayan çiftçimizi korumak hepimizin görevidir. Hepimizin bu manada üzerine
düşeni en iyi şekilde yapması gerekir diyor.
Hepinizi
saygıyla selamlıyorum. (MHP ve CHP sıralarından alkışlar)
BAŞKAN –
Teşekkür ederim Sayın Varlı.
Önerinin lehinde
Denizli Milletvekili Kazım Arslan. (CHP sıralarından alkışlar)
Buyurunuz
Sayın Arslan. (CHP sıralarından alkışlar)
KAZIM
ARSLAN (Denizli) – Sayın Başkan, değerli milletvekilleri; hepinizi öncelikle
sevgiyle, saygıyla selamlıyorum. 
Tarımda
yaşanan sorunların araştırılması, bu konuda gerekli önlemlerin alınması ve
alınacak önlemlerle gerçekten ülkenin tarımdaki sorunlarından arındırılması
için bir çalışmanın yapılmasına ihtiyaç olduğunu düşünüyorum. Bu nedenle bu
önergemizi vermiş bulunuyoruz.
Değerli
arkadaşlarım, tarım, hayatın en zor işi; gerçekten üstü açık bir işletme.
Birçok işletme vardır ki üstü açıktır, içinde her şeyinizi yaparsınız,
korumalıdır ama tarımda böyle bir koruma imkânı maalesef yoktur. İklimle,
değişen iklimle, son günlerde, özellikle değişen iklimle tarım kesimi çok zor
durumda kalmaktadır. Birçok ürünü afatın olmasıyla, dolunun olmasıyla, aşırı
kuraklık ve aşırı yağışlar olması sebebiyle maalesef tarlada kalmaktadır. 
Onun
için, tarımın aslında üç önemli sorunu vardır: Birincisi, ağır maliyetlerle
ilgili karşılaştığı sorunlar. İki, pazar sorunu; üç de iklimin çok değişken
olması sebebiyle tarımın, çiftçinin, üreticinin çok zor durumda kaldığı
durumları burada irdelemek durumundayız. 
Değerli
arkadaşlarım, iklim değişiklikleri gerçekten afetlerle birlikte inanılmaz
boyutlara varmış durumda. O nedenle iklim değişikliğine karşı özellikle çiftçi
kesiminin, tarım kesiminin ürününün garanti altına alabileceği ve en azından
görmüş olduğu zararın bir kısmının karşılanabileceği tedbirlerin alınmasında
inanılmaz fayda olacaktır. Çünkü eğer biz bu desteği sağlayamazsak, gerek
sigortayla gerekse devletin katkılarıyla bunları tespit edip üreticimizi
destekleyemezsek kesinlikle bir sonraki dönemde bizim çiftçinin, üreticinin üretme
heyecanı yok olacaktır, ekmekten ve üretmekten vazgeçecektir. 
Esas olan,
çiftçinin en ağır maliyetlerinin başında, maliyetleri etkileyen mazot vardır.
Mazotun fiyatının bugün 5 liraya dayanması; 4,5 liranın üstünde olması
çiftçimizi, üreticimizi inanılmaz zorlamaktadır. Düşünebiliyor musunuz, 2002
yılında mazotun fiyatı 90 kuruştu, şimdi gelmiş 4,5 liranın üstüne; tam 5 misli
artmış değerli arkadaşlarım. Buğdayın fiyatı 40 kuruştu, çok iyi hatırlıyorum;
bugün buğdayın fiyatıysa 90 kuruş ile 100 kuruş arasında değişmektedir. Demek
ki 40 kuruştan 90 kuruşa, yani 2 misli artmış; mazotun fiyatı ise 5 misli
artmış değerli arkadaşlarım. Bu kadar ağır fiyat artışları karşısında, mazot
fiyatının karşısında çiftçinin üretmesi ve para kazanması mümkün değil. Onun
için, çiftçimiz giderek zorlanıyor, giderek borcun içinde boğuluyor, borçlarını
ödeyemiyor, kredilerle günü kurtarmaya çalışıyor, zaman zaman da ekmemek için
direniyor değerli arkadaşlarım. Çiftçimizi bu noktadan kurtarmak için
kesinlikle mazotun üzerindeki vergileri kaldırarak ona vermek durumundayız. 
Cumhuriyet Halk
Partimizin, biliyorsunuz, bir önerisi vardı, seçim bildirgesinde belirttiği bir
fiyat vardı; bu fiyatı, yani vergisiz mazotu üreticimizin, çiftçimizin ihtiyacı
oranında vererek onu bu ağır maliyet yükünün altından kurtarmak zorundayız
değerli arkadaşlarım.
Değerli
arkadaşlarım, bir de çiftçimizin, tarım kesiminin pazar sorunu vardır.
Biliyorsunuz, geçmişte taban fiyatı uygulamasıyla, birliklerin destek
alımlarıyla ve birçok ürünün tüccar değil devlet eliyle alınması suretiyle
çiftçimizin, üreticimizin gerçekten bir fiyat garantisi altında ürettiğini ve
ürettiğini de sattığını ve sattığında da para kazandığını görüyoruz. Ama
bugünkü şartlarda kesinlikle bunu göremiyoruz. Bugünkü iktidar maalesef bir
taban fiyatı uygulaması yapmıyor. Özellikle, çiftçinin maliyetlerini etkileyen
gübre gibi, yem gibi, ilaç gibi, tohum gibi konularda daha destekleyici
önlemler de almıyor, bu alanlarda da çok büyük yükler getiriliyor çiftçinin
üzerine.
Değerli arkadaşlarım,
şimdi, bunları görmezlikten gelemeyiz. Pazarını desteklemezsek, pazarını
gerçekten iyi bir şekilde çalıştıracağı, malını satacağı bir noktaya
getiremezsek, devlet desteğini işletemezsek, tüccarın eline çiftçimizi,
üreticimizi teslim edersek gelecekte tarım kesiminde çalışacak, üretecek
çiftçiyi kesinlikle bulamayız değerli arkadaşlarım. Onun için, bunun üzerinde
ısrarla durmak zorundayız.
Değerli
arkadaşlarım, bakın, biz tekstil ülkesiyiz. Pamuğumuzun birçoğunu dışarıdan
alıyoruz. 2002 yılında pamuğumuzun yüzde 60’ını kendimiz üretiyorduk, yüzde
40’ını dışarıdan alıyorduk. Bugün ise, geldiğimiz tarihte, bu dönemde
pamuğumuzun yüzde 40’ını anca üretebiliyoruz, yüzde 60’ını dışarıdan alıyoruz
değerli arkadaşlarım. Düşünebiliyor musunuz, topraktan ta tüketime kadar giden
bir ürünü ihmal ediyoruz. Bunu yetiştirirken, bu tarım alanlarında başka
ürünlerin ekilmesine olanak sağlayacak bir önlemi almadan, gerekli desteği
vermeden, pamuk üretimini de tam anlamıyla desteklemiyoruz ve tarım
üreticisinin de ihtiyacımız oranında pamuk üretmesine olanak sağlayamıyoruz. 
Şimdi, buğdayda
da aynı şekilde. Buğdaydaki taban fiyatın iyi bir şekilde uygulanmaması,
desteklenmemesi nedeniyle zaman zaman tarım ülkesi olan Türkiye'nin dışarıdan
buğday ithal ettiğini görüyoruz, arpa ithal ettiğini görüyoruz, mısır ithal
ettiğini görüyoruz, pamuğu zaten sürekli ithal ediyoruz.
Değerli
arkadaşlarım, böyle bir yapı içinde tarım sektörünü geliştiremeyiz, tarım
sektörünü daha fazla ürettiremeyiz, tarım sektörünü dünyayla rekabet ettiremeyiz.
Değerli
arkadaşlarım, şimdi, özellikle Denizli’de üzüm üreticilerimiz var, pamuk
üreticilerimiz var, tütün üreticilerimiz var. İnanın, bunlar tamamen tüccarın
eline mahkûm olmuş üreticiler durumunda. Bugün üzüm üç sene öncesinin fiyatıyla
satılmıyor bile, depolarda bekliyor bakın. 
Değerli
arkadaşlarım, bunun dışında, yine ülkemizde önemli oranda yetişen fındığımız
var, çok önemli oranda; bunu değerlendiremiyoruz, bunun sanayisini tam
anlamıyla geliştiremiyoruz. Şimdi, bunun ötesinde, çayımız var, bunu da
geliştiremiyoruz, bunu da tam anlamıyla yetiştirip dünyaya satacak bir noktaya
gelemiyoruz. Bunları iyi bir şekilde değerlendirmek zorundayız. Özellikle pamuk
gibi, buğday gibi, ayrıca fındık gibi, çay gibi ürünlerin üzerinde fazlasıyla
durmak suretiyle, tarım alanındaki bu sorunların da giderilmesi suretiyle,
maliyetlerin aşağıya çekilmesi suretiyle, vereceğimiz fiyat destekleriyle bu
ürünlerin daha fazla üretilmesi ve dünyaya satılması konusunda çalışmalar
gerçekleştirmek zorundayız. 
Tarım ülkesi
olarak, bakın, değerli arkadaşlarım, on senede 107 milyar Türk lirası dış alım
yapmışız. Bu dışa ödediğimiz dövizin yarısını çiftçimize versek, desteklesek,
inanın, var ya, biz ithal eden bir tarım ülkesi olmaktan çıkarız, ihraç eden
bir tarım ülkesi konumuna geliriz değerli arkadaşlarım. (CHP sıralarından
alkışlar) Bunu mutlaka yapmak zorundayız değerli arkadaşlarım.
Değerli
arkadaşlarım, bir de, tarım sanayisini geliştirmek zorundayız. Tarım
ürünlerinin işlendiği, sadece tarladan tüccara giden, pazara giden değil, aynı
zamanda bu ürünlerin işlendiği, mamul hâle getirildiği ve bunların pazara
sürülmesinin bu şekilde olmasının gerçekleştiği… Ve ihracının da bu şekilde
yapılarak daha fazla gelir elde etmenin ve istihdam yaratmanın ve sanayimizi de
bu alanda geliştirmenin çok büyük faydası olacağını düşünüyorum. Ayrıca
zeytinciliğin geliştirilmesi ve zeytinyağı sanayisinin de geliştirilmesinin çok
önemli olduğunu düşünüyorum. Dünyada sayılı ülkeler arasında olduğumuz için
mutlaka buna önem vermeliyiz ve tarım ülkesi olarak da geleceğimizi iyi bir
şekilde kurtarmalıyız diyorum. 
Teşekkür
ediyorum, sağ olun. (CHP sıralarından alkışlar) 
BAŞKAN –
Teşekkür ederim Sayın Arslan.
Önerinin
aleyhinde Metin Akgün, Tekirdağ Milletvekili.
Buyurunuz Sayın
Akgün. (AK PARTİ sıralarından alkışlar) 
METİN AKGÜN
(Tekirdağ) – Sayın Başkan, değerli milletvekilleri; Cumhuriyet Halk Partisinin,
tarımda yaşanan sorunların tespiti ve kapsamlı çözüm önerilerinin
geliştirilmesi amacıyla Meclis araştırması açılması için vermiş olduğu önerge
aleyhine AK PARTİ Grubum adına söz almış bulunmaktayım. Yüce heyetimizi ve aziz
milletimizi saygıyla selamlıyorum.
Sayın
milletvekilleri, kürsüye çıkan çok değerli milletvekili arkadaşlarım, tarım
politikasıyla ilgili -bilhassa Cumhuriyet Halk Partisinin verdiği önergede-
bizim on beş yıldan beri tarımda hiçbir kalkınmaya sebep olmadığımızı, tarımla
ilgili çiftçinin yanında olmadığımızı zaman zaman ifade ediyorlar ve kürsüden
de değerli arkadaşlarım, AK PARTİ hükûmetleri döneminde, on beş yılda tarıma destek
verilmediği konusunu devamlı işliyorlar. Bazı arkadaşlarım da -ben Tekirdağlı
olduğum için- Trakya’da buğday ekilmediğini söylüyorlar. 
Değerli
arkadaşlarım, ilk önce şöyle bir 1970’li yıllara geri dönelim. Ben bir çiftçi
çocuğu olarak dünyaya geldim ama 1980’li yıllarda da sanayinin içinde bulundum.
1970’li yıllarda, 1977’li yıllarda -bugün değerli arkadaşlarımın “Hükûmet
tarafından mazot desteği verilmedi.” dediği günlerde- kahve meydanında
sorulduğu zaman “Kaç dönüm arazin var?”, “50 dönüm.”, “Al sana 50 litre mazot.”
denildiği yılları ben çok iyi yaşadım.
Değerli
arkadaşlarım, bugün tarım sektöründe… Zamanında biçerdöver ve biçerbağlar çok
çok kullandık. O günün biçerdöverlerine baktığınızda, gece saat on bir, on
ikide eve geldiğinizde üstünüz toz toprak, her tarafınız kir pas ama bugün on
beş yılda gelişen biçerdöver sektörüne, traktör sektörüne bakıldığında, her
tarafta ekonomik olarak teknolojinin en iyi ürünlerini kullanan değerli
çiftçimiz, aslında hâlinden de memnun ve bize de her zaman teşekkür ediyor.
Değerli
arkadaşım belki de bölgeyi yanlış söyledi ama biz Türkiye’de, Tekirdağ ilinde
buğday üretiminde 4’üncü sıradayız. Türkiye dünyada da buğday hasılasında,
tarım hasılasında da 1’inci sırada. Onun için, aynı ülkede yaşıyoruz ama
bilgiler biraz kirli geliyor. 
Değerli
arkadaşlarım, bugün tarım kesimine baktığımızda, köylerimize gittiğimizde,
meydanlara ulaştığımızda, biz tarım kesiminin elindeki traktörlere bakıyoruz,
kullandığı ekipmanlara bakıyoruz ve mutlu oluyoruz çünkü devletimiz, biz hükûmet
olduğumuz günden beri AK PARTİ Hükûmeti, tarım aletlerine, edevatlarına,
traktörüne, biçerdöverine, tarımla uğraşanların, iştigal edenlerin bütün
ekipmanlarına yüzde 50 destek veriyor. Onun için, zannedersem, bu kirli
bilgiler bizim bu kürsüden konuşuluyor. 
Değerli
arkadaşlarım, sadece Tekirdağ’da ekilen buğday alanı 4 milyon dönüm. Bunun 900
bin dönümü Hayrabolu’da, 800 bin dönümü Malkara’da, 650 bin dönümü
Süleymanpaşa’da, 250 bin dönümü Çorlu’da, 130 bin dönümü Marmara Ereğlisi’nde,
250 bin dönümü de Ergene’de buğday ve ayçiçeği olarak ekiliyor.
Değerli
arkadaşlarım, biz yağlı tohum bitkisinde de Türkiye’de Trakya olarak ilk sırada
yer alıyoruz. Onun için, bu bilgileri tekrar gözden geçirmek gerekiyor.
Tarım,
gerek millî ihracata ve gerekse istihdam ve kalkınmaya sağladığı katkılardan
dolayı önemli bir sektördür. Bu sektörün geliştirilmesi ve güçlendirilmesi
ülkemiz insanının bugün ve gelecekte gıda güvenliğinin sağlanması açısından
gerekli ve zorunludur.
AK PARTİ
iktidara geldiğinde tarım sektörü kıvranıyordu. Çiftçi iflasın eşiğindeydi,
borcunu ödeyemiyordu; haciz kıskacında âdeta kıvranıyordu, elindeki traktörü
haczediliyordu. 
ÖMER FETHİ GÜRER
(Niğde) – Şimdi de öyle, şimdi de, değişen bir şey yok. 
METİN AKGÜN
(Devamla) – Biz, on beş yıl boyunca tarım sektörünü her açıdan destekledik.
Tarım son on beş yılda cumhuriyet tarihinin hiçbir döneminde göremediği ilgiye
ve alamadığı desteğe AK PARTİ hükûmetlerimiz döneminde kavuştu.
İBRAHİM ÖZDİŞ
(Adana) – Çiftçi kan ağlıyor, kan. 
METİN AKGÜN
(Devamla) – AK PARTİ hükûmetlerimiz döneminde tarım, sosyal olmaktan çok,
stratejik ve rekabete dayalı iktisadi bir sektör olarak ele alındı.
ÖMER FETHİ GÜRER
(Niğde) – Büyük işletmelere gidiyorsunuz; çiftçiye gidin, çiftçi perişan. 
METİN AKGÜN
(Devamla) – Senin konuştuğun bilgilerin tümünden bin kat daha fazlasına
sahibim, onun için dinlemesini bil değerli arkadaşım. (AK PARTİ sıralarından
alkışlar) 
ÖMER FETHİ GÜRER
(Niğde) – Perişan, perişan, perişan.
METİN AKGÜN
(Devamla) – Gündelik bakıştan stratejik planlamaya geçtik. AK PARTİ hükûmetleri
döneminde tarımda Avrupa’nın en büyük gücü olduk. Tarıma verilen desteği 7 kat
artırdık. 
VELİ AĞBABA
(Malatya) – Sayın Akgün, hangi ülkeyi anlatıyorsun? 
METİN AKGÜN
(Devamla) – Türkiye ülkesini anlatıyorum.
VELİ AĞBABA
(Malatya) – Türkiye’de öyle bir şey görmedik biz. 
METİN AKGÜN
(Devamla) – Sen, o zaman, Türkiye’de yaşamıyorsun.
VELİ AĞBABA
(Malatya) – Hiç de öyle bir şey görmedik. 
METİN AKGÜN
(Devamla) – Buğdayla ilgili bilgilerin de yok. (AK PARTİ sıralarından alkışlar)

VELİ AĞBABA
(Malatya) – Ya, millet açlıktan kırılıyor, çiftçi ölüyor, ölüyor. Hayret bir
şey ya! Bak, bir şey söyleyeyim: Malatya’daki insanlar var ya, evlerini
satıyorlar evlerini, borçları var, sayenizde. Çiftçi mi kaldı ya, ayıp ya!
METİN AKGÜN
(Devamla) – Sayın Başkanım…
BAŞKAN – Sayın
Akgün, siz Genel Kurula hitap edin efendim. 
METİN AKGÜN
(Devamla) – Değerli arkadaşım herhâlde çiftçilik yapmadığı için konulara çok
fazla hâkim değil. 
VELİ AĞBABA
(Malatya) – Sen, Tekirdağ Bulgaristan’a yakın ya, orayı konuşuyorsun herhâlde. 
METİN AKGÜN
(Devamla) – Tarımsal destekler, verimlilik ve kalite temelinde…
VELİ AĞBABA
(Malatya) – Bulgaristan’ı anlatma, Türkiye’yi anlat. 
BAŞKAN – Sayın
milletvekilleri, lütfen efendim, lütfen.
VELİ AĞBABA
(Malatya) – Efendim, ama kamuoyunu yanıltıyor Sayın Başkanım. 
METİN AKGÜN
(Devamla) – Ben kürsüden konuşurum, benim kavgacı ruhum yok.
VELİ AĞBABA
(Malatya) – Benim de Sayın Akgün. 
METİN AKGÜN
(Devamla) – O zaman otur oturduğun yerde. Sus, otur oturduğun yerde. (AK PARTİ
sıralarından alkışlar) 
VELİ AĞBABA
(Malatya) – Açık sataşma…
METİN AKGÜN
(Devamla) – Destekler 2002’de 1,8 milyar TL’den 2017 yılında 12,8 milyar TL’ye
yükseldi. 
VELİ AĞBABA
(Malatya) – Ya, bak, bak, vallahi doğru değil ha.
Ya, bu çiftçiler
telefon açıyor bize ya. 
METİN AKGÜN
(Devamla) – Ben de çiftçiyim, hem de iyi çiftçiyim. 
VELİ AĞBABA
(Malatya) – “Sayın Akgün nereyi anlatıyor? Bulgaristan’ı mı anlatıyor?”
diyorlar. 
METİN AKGÜN
(Devamla) – 2017 desteğinin yaklaşık yüzde 63’ünü, 8 milyar TL’sini daha ilk
beş ayda ödedik.
VELİ AĞBABA
(Malatya) – Sayın Akgün, traktörünün markası ne, Audi falan mı? 
METİN AKGÜN
(Devamla) – 2017 sonu itibarıyla, son on beş yılda, toplam 103 milyar TL para
ödeyeceğiz. (AK PARTİ sıralarından alkışlar) 
Hayvancılığa
özel önem veriyoruz. Hayvancılık desteklerini 36 kat artırdık. (AK PARTİ
sıralarından alkışlar) Üreticinin finansman ihtiyacını kolay karşılaması için
tedbirler alıyoruz, toprağımızı koruyor ve korumaya devam ediyoruz. 
İşletme
bazlı danışmanlık sistemine geçtik. Her tarımsal işletmeden sorumlu bir ziraat
mühendisi veya veteriner hekim görevlendirdik. 
VELİ
AĞBABA (Malatya) – Kaç dönüm arazin var?
METİN
AKGÜN (Devamla) – En önemlisi, 2016 yılında Millî Tarım Projesi’ni başlattık.
Projenin temel hedefini iki unsurla tanımlayabiliriz: Birincisi, gıda
güvenliğimizi sağlamak; diğeri, yerli ve yeterli üretimi gerçekleştirmektir. 
Millî
Tarım, sektörün her alanına el atan, hedefleri ve vizyonu net olarak
belirlenmiş önemli bir Türkiye projesidir. Projenin bitkisel üretim kısmında
Havza Bazlı Tarımsal Üretimi Destekleme Modeli’ne geçtik. Tarımsal desteklerde
bürokrasiyi azaltıyor, girdi desteklerini artırıyoruz. 
Millî
Tarım Projesi’nin ikinci ayağında, Hayvancılıkta Yerli Üretimi Destekleme
Modeli’ni oluşturduk. Tarımsal desteklerde bürokrasiyi azaltıp girdi
desteklerini sağlıyoruz. 
“Mazot
maliyetinin yüzde 50’si desteklenecektir.” dedik, onu da yanlış anladınız. “O
da 2017’nin sonunda.” dedik, Sayın Başbakanımız bunu açıkladı. 2017’nin sonunda
hep beraber görüşürüz. Mazot desteğinin yüzde 50’si sözümüzü verdik, yerine de
AK PARTİ olarak getiririz diyorum. (AK PARTİ sıralarından alkışlar)
Sayın
Başkan, değerli milletvekilleri; AK PARTİ hükûmetlerimiz döneminde tarım
sektörünün gayrisafi yurt içi hasılasını on beş yılda 36,9 milyar TL’den 158
milyar TL’ye yükselttik. Bundan sonraki hedefimiz: 2023’e doğru ilerlerken,
sürdürülebilir büyümesini devam ettiren, tarımsal gayrisafi yurt içi hasılası
150 milyar dolara ulaşmış, tarımsal ihracatı 40 milyar doları aşmış, parçalı
arazilerini birleştirerek 14 milyon hektar alanda arazi toplulaştırmasını
tamamlamış; 8,5 milyon hektarlık sulanabilir alanın tamamını suya kavuşturmuş
bir Türkiye temel hedefimizdir. 
Sayın Başkan,
değerli milletvekilleri; sözlerime son verirken yüce heyetinizi tekrar saygıyla
selamlıyorum. (AK PARTİ sıralarından alkışlar) 
BAŞKAN –
Teşekkür ederim Sayın Akgün. 
MAHMUT TANAL
(İstanbul) – Sayın Başkanım…
BAŞKAN – Sayın
Tanal…
MAHMUT TANAL
(İstanbul) – Değerli Başkanım, sayın hatibin konuşmasında bahsettiği olaylarla
ilgili, 1991 ile 2002 arasında, on iki yıllık dönem içerisinde 714 bin hektar
arazi sulanırken 2003 ile bugün arasında, 2014 arasında Türkiye'de 595 bin
hektar arazi sulanmış yani 60 bin hektar az sulanmış iktidar döneminde. 
BAŞKAN –
Teşekkür ederim Sayın Tanal, tutanaklara geçmiştir. 
Öneriyi
oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama talebimiz var. 
BAŞKAN – Bir
yoklama talebi vardır, yoklama işlemini gerçekleştireceğim.
Sayın Özel,
Sayın Yalçınkaya, Sayın Tanal, Sayın Ağbaba, Sayın Sertel, Sayın Özcan, Sayın
Doğan Türkmen, Sayın Usluer, Sayın Köse, Sayın Yüceer, Sayın Havutça, Sayın
Gürer, Sayın Gaytancıoğlu, Sayın Arslan, Sayın Çamak, Sayın Tümer, Sayın
Turpcu, Sayın Purçu, Sayın Adıgüzel, Sayın Kaplan Hürriyet.
Yoklama için iki
dakika süre veriyorum. 
(Elektronik
cihazla yoklama yapıldı)
BAŞKAN –
Toplantı yeter sayısı vardır.
VIII.- ÖNERİLER (Devam)
A) Siyasi Parti Grubu Önerileri (Devam)
2.- CHP Grubunun, 1/7/2016 tarihinde Denizli
Milletvekili Kazım Arslan ve arkadaşları tarafından, tarımda yaşanan sorunların
araştırılması amacıyla verilmiş olan Meclis araştırması önergesinin, Genel
Kurulun bilgisine sunulmak üzere bekleyen diğer önergelerin önüne alınarak 13
Haziran 2017 Salı günkü birleşiminde sunuşlarda okunmasına ve ön görüşmelerinin
aynı tarihli birleşiminde yapılmasına ilişkin önerisi (Devam)
BAŞKAN – Öneriyi
oylarınıza sunuyorum: Kabul edenler… Kabul etmeyenler… Öneri kabul
edilmemiştir.
İç Tüzük’ün
37’nci maddesine göre verilmiş bir doğrudan gündeme alınma önergesi vardır,
okutup işleme alacağım ve oylarınıza sunacağım.
VII.- BAŞKANLIĞIN GENEL KURULA SUNUŞLARI
(Devam)
B) Önergeler
1.- Malatya Milletvekili Veli Ağbaba’nın,
(2/1189) esas numaralı Rehber Köpekler Hakkında Kanun Teklifi’nin doğrudan
gündeme alınmasına ilişkin önergesi (4/100)
Türkiye Büyük Millet Meclisi Başkanlığına
(2/1189) no.lu
Kanun Teklifi’min İç Tüzük 37’nci maddeye istinaden direkt Genel Kurul
gündemine alınmasını rica ederim.
 Veli
Ağbaba
 Malatya
BAŞKAN – Önerge
üzerinde teklif sahibi olarak Veli Ağbaba, Malatya Milletvekili.
Buyurunuz Sayın
Ağbaba. (CHP sıralarından alkışlar) 
VELİ AĞBABA
(Malatya) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, bugün, 31 Mayıs 2016’da Meclise sunduğum bir kanun teklifiyle
ilgili görüşlerimi açıklayacağım ve bütün gruplardan destek isteyeceğim.
Değerli
arkadaşlar, bu teklif siyasetüstü bir tekliftir. Bugün bu Meclis çatısı altında
bu kanunu kabul edersek doğru bir mesaj vermiş olacağız. Engellilere saygılı
olduğumuzun, engellilerimizin özgürce yaşamlarını sağlayacağımızın, herkesin,
özellikle engellilerin toplumda eşit bireyler olarak hayata katılabileceğinin
mesajını vereceğiz.
Değerli
milletvekilleri, kanun teklifimizin genel ismini “Rehber Köpekler” olarak
adlandırabiliriz. Türkiye'de 10 milyona yakın engelli var. TÜİK verilerine göre
nüfusumuzun yüzde 12,5’u engelli durumda yani her 8 kişiden 1’i engelli. Yani
burada konuşacaklarımız ve vereceğimiz oylar hepimizi ilgilendiriyor.
Değerli
milletvekilleri, rehber köpekler, görmeyenlerin gözü, duymayanların kulağı,
yürüyemeyenlerin iki ayağıdır. Yani rehber köpekler görme ve işitme
engellilerin attığı adımdır. Rehber köpekler görme engelli insanların
özgürlüğüdür. Rehber köpekler engellilerin güvenliğidir. Rehber köpekler
engelli insanların elidir, koludur, kulağıdır, gözüdür, dilidir. Dünyada
binlerce engelli insan rehber köpekler sayesinde kimseye bağımlı olmadan
yaşamakta, özgürce seyahat edebilmekte, AVM’ye, sokağa çıkabilmektedir.
Okullarına gidebilmekte, toplu ulaşım araçlarına binebilmekte, özgürce
yaşayabilmektedir. Engelli insanlara her ortamda eşlik ederek bağımsız hareket
etmelerine yardımcı olan rehberlerdir kısaca. Bir tekerlekli sandalye ne ise
rehber köpek de görme engelli insan için odur. 
Rehber
köpekler çok uzun ve yoğun eğitimden geçerler ve profesyonel yardımcılar hâline
gelirler. Bu eğitimi alan köpekler asla ısırmazlar, saldırmazlar ve
havlamazlar. Dünyanın birçok ülkesinde rehber köpekler toplu taşıma, AVM,
restoran, sinema gibi sosyal alanlarda görme engellilere eşlik ediyorlar. Güney
Afrika, Malezya, Birleşik Krallık, Avusturya, Romanya, Yunanistan gibi birçok
ülkede bu uygulamalar uzunca yıllardan beri sürmektedir. Avrupa ülkelerinde
bunu sıkça görebilirsiniz. Bizim de bugün bu hakları kendi engellilerimize,
kendi görme engellilerimize vermemiz gerekmektedir. 
Değerli
arkadaşlar, bugün burada dört grubumuzdan olumlu oy vermelerini, onlardan,
engelli insanlar adına, görme engelli insanlar adına rica ediyoruz. Onların,
görme engellilerin özgürlüğüne vereceğiniz oylarla katkı sunmanızı bekliyoruz. 
Değerli
arkadaşlar, Türkiye’de bu amaçla kurulmuş çok önemli bir dernek var, benim de
üyesi olduğum Rehber Köpekler Derneği. Çok değerli çalışmalar yaparak bu konuda
öncü oldular. Çalışmalarının başında görme engelli Avukat Nurdeniz Hanım
bulunmakta ve Birleşik Krallık Büyükelçisinin değerli eşi Maggie Moore da bunu
desteklemektedir. Bu iki insanı, buradan, Meclisten onları kutlamak istiyorum.
Değerli
arkadaşlar, benim şahsen Veli Ağbaba olarak bu rehber köpeklerle ne ilgim var
derseniz, benim 2011 yılından beri görme engelli bir danışmanım var. Görme
engelli danışmanım Sayın Ali İlhan, bu yıl Rehber Köpekler Derneği sayesinde
kendine bir rehber edindi. Buradan, eğer buradaysa Meclis İdare Amiri Sayın
Salim Uslu, ona da bir sitemimi belirtmek istiyorum. Bir haftadan beri Ali
İlhan’la birlikte köpeğinin Meclise girmesini sağlamaya çalışıyoruz, maalesef,
izin verilmiyor. 
Değerli
arkadaşlar, bakın, bu o kadar önemli bir şey ki görme engellilerin her türlü
özgürlüğe açılmasını sağlayacak. Bu konuda destek veren Nurdeniz Hanım ve
Maggie’yi de tekrar kutlamak istiyorum. 
Bakın, onların
köpeklerinin birinin ismi Kara, birisi de -şimdi basında çok yer alan- Star
(Yıldız) isminde. 
Bu kanun
teklifini vererek, Türkiye’deki görme engellilere sorunlarını aşmada destek
olmanızı sizden rica ediyoruz. 
Tekrar dört
gruba buradan yüksek sesle seslenmek istiyorum: Benim danışmanım görme engelli
ama Türkiye’de binlerce görme engelli insan var. Şu anda rehber köpek sayısı,
maalesef, üzülerek söylemek isterim ki Türkiye’de 5. Bu sayının artırılabilmesi
için ve görme engellilerin her yerde rahat dolaşabilmesi için bu kanuna “evet”
oyu vermenizi bekliyorum. Gelin engel olmayalım, gelin rehber olalım.
Çok teşekkür
ediyorum. (CHP sıralarından alkışlar)
BAŞKAN –
Teşekkür ederim Sayın Ağbaba.
Sokak köpekleri
Meclise girebiliyor Sayın Ağbaba, rehber köpekler giremiyor mu?
VELİ AĞBABA
(Malatya) – Rehber köpeklere, maalesef, izin verilmiyor Sayın Başkanım. Buradan
idare amirlerine çağrı yapalım. 
BAŞKAN – Peki.
Önerge üzerinde
bir milletvekili olarak Murat Emir, Ankara Milletvekili.
Buyurunuz Sayın
Emir. (CHP sıralarından alkışlar) 
MURAT EMİR
(Ankara) – Teşekkür ederim Sayın Başkan.
Genel Kurulu saygıyla
selamlıyorum.
Ben de yirmi beş
yılını göz hastalıklarına vermiş bir göz hekimi olarak rehber köpeklerin
sayısının artırılması ve çeşitlendirilmesi konusundaki bu kanunumuza bütün
parti gruplarından destek istiyorum. Gerçekten de bu siyasetüstü bir meseledir,
ağır bir meseledir ve mutlaka Meclisimizin çözmesi gereken bir meseledir.
Değerli
arkadaşlar, bunun yanında, doksan sekiz gündür Sincan Cezaevinde yaşanan bir
trajediyi tekrar Meclis gündemine getirmek istiyorum. 2 eğitim emekçisi, Nuriye
Gülmen ve Semih Özakça, emek mücadelesi için, onur mücadelesi için, haksız,
hukuksuz mesleklerinden ihraç edildikleri için açlık grevine başladılar.
Defalarca savcının önüne çıkarıldılar, defalarca gözaltına alındılar ve
defalarca aranmasına rağmen haklarında hiçbir delil bulunamadı ama bu eylem
geliştikten sonra, bu eylemin hem Türkiye’de hem de dünyada bir yankı
uyandıracağı görüldükten sonra bu kişiler tutuklanarak bu eylem ve bu kanun
hükmünde kararnamelere tepki kamuoyunun, Türkiye’nin ve dünyanın gözünden kaçırılmak
istendi ve bu kişiler haksız bir biçimde tutuklandılar. Bu kişilerin sağlık
durumları şu anda son derece kritik. Açlık grevinin 98’inci günündeler. Biz,
Meclis olarak bu soruna artık “Dur.” demek zorundayız. 98’inci güne gelmiş
açlık grevine müdahale etmek için daha neyi bekliyoruz? Bakın, bir hekim olarak
söylüyorum, çok yakında oraya ambulansları göndermemiz gerekecek. Bu kişilerin
yaşamlarında kalıcı hayati riskler oluşmaya başladı bile. Dolayısıyla, başta
Başbakan, Adalet Bakanı ve tüm yetkilileri sorumlu davranmaya davet ediyorum. 
Aslında, bu
soruna insani, vicdani ve hukuku bir çözüm bulma olanağımız var; Ceza İnfaz
Kanunu’muz buna müsait. 16’ncı maddesi ve 116’ncı maddesinin (1)’inci fıkrası
diyor ki: “Tutuklunun hayati tehlikesi varsa, hayati tehlikesi tutukluluğunun
devamına izin vermiyorsa bu kişinin tutukluğu kaldırılıp adli kontrol yoluyla
tutukluluğu sonlandırılabilir.” Dolayısıyla, aslında işletilmesi gereken budur.
Bakın, tam tersi bir şey söylüyorum: Yani açlık grevi yaptığı için tutuklamak
yerine, “Açlık grevi yaptığı için bunun tutukluluğu uygun değildir.” deyip onu
dışarı bırakmak ve adli kontrol hükümlerini işletmek gerekir. Oysa burada
yapılan, bu eylemi insanların gözünden kaçırmaktır. Bu benim iddiam değil,
iddianamede de var, “Gezi benzeri bir olay olabileceği için biz bunları
tutuklamalıyız.” diyor sayın savcı. 
Tabii,
kanunların böylesine işlemediği, çok şanslı insanlar da var Türkiye’de. Ben
hukuk fakültesi mezunuyum, birçok hukuk alanı işletilir, okutulur, kürsüleri
vardır ama şu anda yepyeni bir hukuk alanıyla karşılaştık, o da damatlar
hukuku. Bakın, söz konusu olan damat olunca, nüfuzlu kişiler olunca, dolarları
olan kişiler olunca, etkileri olan kişiler olunca onlar için bu tutukluluk
gerekçelerinin hiçbiri geçerli değil. Hatta bakın, Kavurmacı’nın iddianamesinde
ne diyor biliyor musunuz? Diyor ki… Ve bu rapor, iddianameye konu olan
tutuklamanın sonlandırılması için destek olarak gerekçe gösterilen rapor özel
bir hastaneden alınmış, yıllar önce alınmış ve diyor ki: “Uzun süre aç
kalamayacağı için ve saatler boyunca aç kalırsa hayati durumunda, yaşamsal
durumunda telafisi imkânsız sonuçlar doğabileceği için bu kişinin tutuklu
olması uygun değildir.” Garabete bakabiliyor musunuz, bakıyor musunuz? Bakın,
bu, utanılacak bir şeydir. Bir damadın, saatlerce aç kalamayacağı gerekçesiyle,
özel hastaneden aldığı bir raporla anında tutukluluğu kaldırılırken, aynı
zamanda açlık grevinde olduğu bilinen, 98’inci gününe gelmiş insanların
tutukluluğu devam ettiriliyor bu ülkede.
Değerli arkadaşlar,
sorumluları sorumlu davranmaya davet ediyoruz. Bu olayın, bakın, böyle
konuşularak hafife alınacak bir tarafı kalmamıştır. Artık bu sorun mutlaka
çözülmelidir. Herkesi, başta da yüce Meclisi göreve davet ediyorum.
Saygılar
sunuyorum. (CHP sıralarından alkışlar) 
BAŞKAN –
Teşekkür ederim Sayın Emir.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Sayın Gürer, bir
söz talebiniz mi var?
ÖMER FETHİ GÜRER
(Niğde) – 60’a göre…
BAŞKAN – Ne
konuda Sayın Gürer?
ÖMER FETHİ GÜRER
(Niğde) – Meclis Bülteni’yle ilgili Sayın Başkanım.
BAŞKAN –
Buyurunuz, mikrofonunuzu açıyorum.
V.- AÇIKLAMALAR (Devam)
25.- Niğde Milletvekili Ömer Fethi
Gürer’in, Nisan 2017 ve Mayıs 2017 Meclis Bültenlerinde Mustafa Kemal
Atatürk’ün resmine yer verilmemesine ilişkin açıklaması
ÖMER FETHİ GÜRER
(Niğde) – Sayın Başkanım, Nisan 2017’de çıkan Meclis Bülteni’nde 23 Nisan
Ulusal Egemenlik ve Çocuk Bayramı olmasına rağmen, Mustafa Kemal Atatürk’ün
resmine yer verilmedi. Bu kez, Mayıs 2017’de 19 Mayısın törenlerle kutlandığı,
ülkenin kurtuluş mücadelesinin başladığı günde de Mustafa Kemal Atatürk’ün
resmine yer verilmedi. “Acaba bu günlerin farkında değiller mi?” dedim ama
baktım, Fatih Sultan Mehmet’in tam boy resmine yer verilmiş. Bu durumu bir milletvekili
olarak uygun bulmuyorum. Bu Türkiye Büyük Millet Meclisi Aylık Bülteni’nin
Sayın İsmail Kahraman’ın bülteni olmadığını düşünüyorum. Bu günlerde Mustafa
Kemal Atatürk’ün resmine de yer verilmesini talep ediyorum.
Teşekkür ederim.
(CHP sıralarından alkışlar) 
BAŞKAN –
Teşekkür ederim Sayın Gürer. 
VI.- OTURUM BAŞKANLARININ KONUŞMALARI
(Devam)
2.- Oturum Başkanı TBMM Başkan Vekili
Mehmet Akif Hamzaçebi’nin, Türkiye Büyük Millet Meclisinin 23 Nisan nedeniyle
çıkardığı bültende Atatürk’ün resmi yer almamışsa bunun doğru olmadığına
ilişkin konuşması
BAŞKAN – Eğer 23
Nisan nedeniyle Türkiye Büyük Millet Meclisi bir bülten çıkarmış ve burada Gazi
Mustafa Kemal Atatürk’ün resmi yer almamışsa bunu asla doğru bulmuyorum. (CHP
sıralarından alkışlar) 
MUHAMMET RIZA
YALÇINKAYA (Bartın) – Atatürk’ün ismini bile söylemekten kaçınıyor Başkan ya.
BAŞKAN – Alınan
karar gereğince sözlü soru önergeleri ile diğer denetim konularını görüşmüyor
ve gündemin “Kanun Tasarı ve Teklifleri ile Komisyonlardan Gelen Diğer İşler”
kısmına geçiyoruz. 
1’inci sırada
yer alan, Sanayinin Geliştirilmesi ve Üretimin Desteklenmesi Amacıyla Bazı
Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı ve Milli Eğitim, Kültür, Gençlik ve Spor Komisyonu ile Sanayi, Ticaret,
Enerji, Tabii Kaynaklar, Bilgi ve Teknoloji Komisyonu Raporlarının
görüşmelerine kaldığımız yerden devam edeceğiz.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485) (x)
BAŞKAN –
Komisyon? Yerinde.
Hükûmet?
Yerinde.
Dünkü
birleşimde, İç Tüzük’ün 91’inci maddesine göre temel kanun olarak görüşülen 485
sıra sayılı Kanun Tasarısı’nın tümü üzerindeki görüşmelerin İç Tüzük’ün 72’nci
maddesine göre devam etmesine dair Manisa Milletvekili Özgür Özel ve
arkadaşları tarafından verilmiş olan önergenin oylamasında kalınmıştı.
Şimdi tasarının
tümü üzerindeki görüşmelerin devam etmesine dair önergeyi oylarınıza sunuyorum:
Kabul edenler... Kabul etmeyenler... Önerge kabul edilmemiştir. 
Şimdi, tasarının
tümü üzerinde yirmi dakika süreyle soru-cevap işlemi yapılacaktır.
Soru sorma
işlemini başlatıyorum. 
Sayın Erkan
Aydın… Yok. 
Sayın Yedekci…
Yok.
Sayın Kazım
Arslan… Yok.
Dün sisteme
girip kaydını yaptırmış olan milletvekillerinin isim listesini okuyorum.
Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Kaliteli, ucuz
bir baretin 16 lira olduğu ülkemizde, iş kazaları nedeniyle binlerce işçimizi
kaybediyoruz. İş sağlığı ve güvenliği için yapılan 1 liralık yatırım 2,2 lira
olarak geri dönüyor. İş kazalarında olan kayıpları azaltabilmek için birçok
üniversite mezununu iş güvenliği uzmanı olarak yetiştirdik ve bir yasa
çıkardık. Bu yasayı çıkararak “Artık iş kazalarını minimuma indireceğiz.”
dedik. Ancak kendi çıkardığımız yasayı şimdi AKP engelleyerek 2020 yılına
ertelemek istiyor. 5 milyon çalışanın yaşamını doğrudan etkileyecek bu yasayı
neden erteliyoruz? Hükûmeti uyarıyoruz: Lütfen bu yasayı geri çekin, iş
hayatında devletin ağırlığını herkes hissetsin, yasa çıkıyorsa ertelenmesin.
BAŞKAN – Sayın
Atıcı…
AYTUĞ ATICI
(Mersin) – Teşekkür ederim Sayın Başkan.
Sayın Bakan,
benim sorum bu tasarının 18’inci maddesiyle ilgili. Sorum şu: Bu maddeyi geri
çekmeyi düşünüyor musunuz? Çünkü bu madde milletvekillerine ayrıcalık getiriyor
Sayın Bakan. Milletvekilliği biten öğretim üyeleri üniversiteye dönerlerse ek
ders ücreti ve döner sermaye payı alabilecekler. Ayrıca, bu düzenleme, emekli
olan milletvekili öğretim üyelerine ikinci maaş hakkı yolunu da açacaktır. Yani
gariban emekli kamuya dönerse ya emekli maaşı ya da kendi maaşını alacak,
milletvekili dönerse iki maaş alabilecek. Bu düzenleme bunun yolunu açıyor. Bu
maddeyi daha önce de getirdiniz, Aladağ yangını çıktı; bu maddeyi şimdi
getirdiniz, daha şehitlerimizi, o 13 şehidimizi toprağa vermeden bu madde
geldi.
Sayın Bakan, bu
maddeye dokunmayın, bu madde lanetli bir madde hâlini aldı. Bırakın olduğu gibi
kalsın, haksızlık yapmayın.
Teşekkür ederim.
BAŞKAN – Sayın
Öz… Yok.
Sayın Durmaz…
Yok.
Sayın Bektaşoğlu…
Yok 
Sayın
Gürer…
ÖMER
FETHİ GÜRER (Niğde) – Teşekkürler Sayın Başkan.
Sayın
Bakan, imalat sanayisinde son beş yılda toplam kaç iş yeri kapanmış, kaç iş
yeri açılmıştır; kaç işçi işini kaybetmiş, kaç işçi işe alınmıştır? Organize
sanayi bölgelerinde son beş yılda faaliyetlerini sonlandıran yatırımcı sayısı
kaçtır, kaç kişi işsiz kalmıştır? Türkiye Şeker Fabrikaları AŞ’nin 28
fabrikasında yemek pişirme, dağıtma, bulaşık yıkama, hizmet işlerinin dışarıdan
alınmasına neden gerek duyulmuştur? Bu yolla kaç kişi işten çıkarılmaktadır?
Ortalama çalışma süreleri nedir? İşçileri işsiz bırakan bu uygulamaya neden
gerek duyulmuştur?
Teşekkür
ederim.
BAŞKAN
– Sayın Köksal… Yok.
Sayın
Tümer…
ZÜLFİKAR
İNÖNÜ TÜMER (Adana) – Sayın Bakan, dünyanın en büyük internet kütüphanesi
olarak kabul edilen Wikipedia’ya 29 Nisandan bu yana erişim engeli
getirilmiştir. En temel insan haklarından biri olan bilgiye erişim hakkının
engellenmesi Türkiye’nin uluslararası kamuoyundaki itibarını ve saygınlığını da
zedelemektedir. Erişim engeli, düşünce ve ifade özgürlüğüne de vurulan bir
darbedir. Dünyanın en geniş bilgi ağına sahip sitenin kapatılma gerekçesi
nedir? Tüm amacı ansiklopedik yayınları dünyayla paylaşmak olan sanal bir
ansiklopediyi kapatmanın nasıl bir haklı gerekçesi olabilir? Wikipedia,
tamamıyla şiddete ve nefrete dayalı ya da terörizmi destekleyen bir internet
sitesi midir ki tüm içeriğine erişim engeli getirilmiştir? OHAL koşullarında
gerçekleştirilen ve şaibeli bir sonuçla rejimi değiştiren referandumla demokrasi
liginde küme düştüğümüz yetmezmiş gibi, tüm dünya tarafından kabul gören bir
internet ansiklopedisinin tümüne erişim engeli kabul edilebilecek bir durum
değildir. Wikipedia’ya getirilen erişim engeli zaman geçirilmeden
kaldırılmalıdır.
BAŞKAN
– Sayın Erkan Aydın…
ERKAN
AYDIN (Bursa) – Teşekkür ederim Sayın Başkanım.
Dün
İzmir’in Ödemiş ilçesinde 11 yaşında bir kız çocuğu ölü hâlde bulundu. Son
döneme bakıldığında, çocuklara yönelik taciz, tecavüz ve şiddet olaylarında bir
hayli artış görülüyor. İlçede büyük bir tepki var. Belli ki insanlık için
tehdit oluşturan bazı kişiler medyada yapılan konuşmalardan, bu suçlara
verilmeyen cezalardan ya da hafifletilmiş cezalardan güç alıyor. Hükûmet olarak
bu konuda cezaların artırılmasını düşünüyor musunuz ya da toplum vicdanını
yaralayan bu suçlar hakkında caydırıcı bir önlem almayı düşünüyor musunuz?
BAŞKAN
– Sayın Kazım Arslan…
KAZIM ARSLAN
(Denizli) – Bilim, Sanayi ve Teknoloji Bakanına soruyorum: 
1) Görüşmekte
olduğumuz üretim reform tasarısında yer alan, TRT katılım payının yalnızca
sanayi siciline kayıtlı olan sanayi işletmelerinden alınmayacağı
kararlaştırılmıştır. Tüm üretim alanlarında kullanılan elektrik üzerindeki TRT
katılım payının da kaldırılmasıyla üretim artırılmış ve desteklenmiş olacak. Bu
nedenle, TRT katılım payının bütün üretim alanlarından kaldırılması hususunu
tekrar değerlendirir misiniz? 
2) Zeytinyağı
sanayisinin geliştirilmesi, daha çok üretilmesi ve ihracatının artırılması
konusunda etkin bir çalışma sürdürmeyi düşünüyor musunuz? 
Teşekkür ederim.

BAŞKAN – Sayın
Tanal…
MAHMUT TANAL
(İstanbul) – Teşekkür ediyorum Sayın Başkan. 
Sayın Bakanım,
size Bilgi Edinme Hakkı Kanunu uyarınca Düzce’de KOSGEB kredisini en yüksek
alan 3 kişiyi sordum, cevap vermediniz. Bilgi edinme üst kuruluna gittim, lehime
karar verdi, yine bilgi vermediniz. 
Şimdi, burada,
aynı soruyu tekrar soruyorum size: Düzce ilinde en yüksek KOSGEB kredisi alanın
AK PARTİ İl Başkanı olduğu iddiası var, aynı zamanda Belediye Meclisi üyesi. Bu
doğru mudur? Niye bu bilgiyi vermekten kaçınıyorsunuz? Yani bir milletvekilinin
bilgi alması için ta bilgi edinme üst kuruluna kadar itiraz dilekçesi verip
mahkeme kararı alması mı gerekiyor? 
Teşekkür ederim.

BAŞKAN – Sayın
Ağbaba…
VELİ AĞBABA
(Malatya) – Sayın Başkanım, ben de Malatya’yla ilgili bir soru sormak
istiyorum. 
Malatyalı
üreticilerin beş yıldır faiziyle ertelen borçlarına çözüm bulunmalıdır.
Üreticilerin bu borçları ödeme gücü kalmadığını herkes biliyor. Ziraat Bankası,
tarım kredi kooperatifleri ile elektrik dağıtım şirketlerine ait her türlü borç
faizleri bir defaya mahsus olarak affedilmelidir. Bu paranın faizsiz olarak
eşit taksitler hâlinde bölünmesinin ve alınacak kararın Malatya’nın ekonomisini
rahatlatacağını düşünüyoruz. Acaba Malatya’yla ilgili veya bütün tarımla ilgili
borçları ertelemeyi, faizleri silmeyi düşünüyor musunuz? 
BAŞKAN – Sayın
Toğrul…
MAHMUT TOĞRUL
(Gaziantep) - Teşekkür ediyorum Sayın Başkan. 
Sayın Başkan,
Sayın Bakanım, bugün her ne kadar zeytin alanlarıyla ilgili 2’nci madde
çekildiyse de Gaziantep’in Nizip ilçesinde, Nizip ile otoban arasında kalan
bölgede şu anda zeytinlik alanlarda inşaatlar yükseliyor ve bu inşaat alanının
hemen çevresinde en az yüz yıllık, yüz elli yıllık, iki yüz yıllık zeytin
ağaçları var. Bunlarla ilgili bir işlem yapmayı düşünüyor musunuz? 
Bir
diğer sorum, yine Sayın Bakanım, bu torba yasalar gerçekten neden çorba yasa
hâline getiriliyor? Mesela, getirilen bu torba yasada kaç farklı komisyonu
ilgilendiren maddeler söz konusu? Tüm bu komisyonlara gidilebildi mi? Neden bu
hâlde yasa getiriyoruz? Her seferinde “Torba yasa getirmeyeceğiz.” diyorsunuz,
yine getiriyorsunuz, bundan ne zaman vazgeçeceksiniz?
Teşekkür
ediyorum.
BAŞKAN – Sayın
Atıcı…
AYTUĞ ATICI
(Mersin) – Teşekkür ederim Sayın Başkan.
Sayın Bakan, iş
kazalarında ve işçi ölümlerinde dünya 3’üncüsüyüz ve Avrupa 1’incisiyiz. Hâl
böyleyken siz bu yasa tasarısında iş sağlığı ve güvenliğiyle ilgili çok önemli
kararları 2020’ye erteliyorsunuz. 
Şimdi, siz buna
eğer karşı çıkmazsanız, buradaki arkadaşlar el kaldırıp kabul ederse acaba,
bundan sonra ölecek her işçide kendinizi suçlu hissetmeyecek misiniz?
Teşekkür ederim.
BAŞKAN – Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Yurdumuzun
birçok bölgesinde buğday hasadı başladı ancak fiyat yok. Adı “Toprak Mahsulleri
Ofisi” olan ve görevi çiftçinin kara gün dostu olmak olan bir kurum var. Bu
kurumun görevi, sözde, buğday piyasalarını, tahıl piyasalarını düzenlemek
olmasına rağmen, neden hâlen bir fiyat, bir alım politikası açıklanmamıştır? 
Ayrıca, başta Trakya
bölgesi olmak üzere Edirne’de birçok köyümüzü dolu vurmuştur. TARSİM’in
yetkilileri hâlen bölgemizi ziyaret etmemiştir. Bir an önce bu ziyaretlerin
gerçekleştirilmesini istiyoruz.
BAŞKAN – Sayın
Gürer…
ÖMER FETHİ GÜRER
(Niğde) – Sayın Bakan, Başbakan Binali Yıldırım “Hükûmetin gündeminde
bedelliyle ilgili bir konu yok.” dedi. Hükûmet Sözcüsü Numan Kurtulmuş da bir
açıklama yaptı, Kurtulmuş “Bedelli askerlikle ilgili bir teklif Bakanlar
Kuruluna gelmedi.” dedi. Bu iki söz çelişkilidir. “Bedelli gündemde yok.” ile
“Bakanlar Kuruluna gelmedi.” söylemlerinin aynı ifadeleri içermemesi kamuoyunda
farklı değerlendirmelere neden olmaktadır. Bedelli, geçmiş AKP hükûmetlerinin
uygulamaya aldığı bir konu olduğu için de beklenti oluşmaktadır. Terör
neredeyse her gün can alırken bedellinin konuşulmasının doğru olmadığı
söyleniyor, doğrudur ancak bu beklentiyi üreten de yaratan da AKP Hükûmetidir.
Konu kesin açıklamaya muhtaçtır. Farklı nedenlerle askerlik görevini yapamamış
binlerce insan vardır. Sorun net olarak açığa kavuşturulmalıdır. Bu konuda
Hükûmetin net olarak söylediği nedir?
Teşekkür ederim.
BAŞKAN – Sayın
İrgil…
CEYHUN İRGİL
(Bursa) – Sayın Bakanım, bu tasarının 18’inci maddesinde, biraz önce diğer
milletvekili arkadaşımın da ifade ettiği gibi ayrıcalıklı bir madde var. 
Bu maddeyle
ilgili olarak, daha önce bu Mecliste görüşüldüğü ve çıktığı hâlde, Sayın
Cumhurbaşkanının talebiyle ertesi gün geri çekilmişti. Bu 18’inci maddenin,
ayrıcalık yarattığı için ve akademisyenlere kamuoyunda “ballı maaş” dedikleri çifte
maaş olanağı sağladığı için, geri çekilmesini defalarca talep ettik. Siz bu
maddeyi geri çekmeyi düşünüyor musunuz? Bu maddeyle ilgili YÖK’ten ve Sayın
Cumhurbaşkanından görüş aldınız mı?
BAŞKAN –
Teşekkür ederim Sayın İrgil.
Cevaplar için
Hükûmete söz vereceğim.
Buyurunuz Sayın
Bakan.
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Teşekkür ediyorum Sayın Başkan.
Şimdi, aldığım
notlardan takip edeceğim. İlk soru Sayın Gaytancıoğlu’nun sorusuydu, iş
kazaları, iş güvenliği uzmanlığı konusunun niye 2020 yılına kadar
ertelendiğiyle ilgiliydi. Burada uygulamadan kaynaklanan birtakım sıkıntılar
var, bunları aşacağız, bu sebeple zamana ihtiyacımız var, erteliyoruz.
Diğer soru Sayın
Atıcı’nın sorusuydu. “18’inci maddeyi geri çekmeyi düşünüyor musunuz?” şeklindeydi.
Meclisin takdiridir, Meclis takdir edebilir. 
Sayın Gürer’in
sorusu var. İmalat sanayisinde kaç kişi çalışıyor, açılan iş yeri sayısı ve
şeker fabrikaları konusu var bu soruda. Buna yazılı cevap vereceğim Sayın
Gürer.
Bir diğer soru
Sayın Tümer’in sorusu. Sayın Tümer’in sorusu Wikipedia’ya erişimin
engellenmesiyle ilgili. Bu konuda Ulaştırma Bakanımız bir açıklama yapmıştı, bu
açıklamanın yeterli olduğunu düşünüyorum.
Bir
başka soru, İzmir Ödemiş’le ilgili bir soru. Bu, konumuzla ilgili değil. 
Yine,
Sayın Kazım Arslan Bey’in sorusu var, iki sorusu var daha doğrusu, birisi TRT
payıyla ilgili. Bu soru aslında Komisyonda da gündeme geldi, orada da aynı
cevabı vermiştim. Bu konuları Sayın Maliye Bakanımızla istişare ederek
değerlendirip gündeme alıyoruz. 
İkinci
soru zeytinyağı sanayisiyle ilgili. Evet, bu konuda çalışacağız, bu konuda
Bakanlığımız bünyesinde bir çalışma grubu kuracağız Kazım Bey ve bu konuyu
çalışacağız. 
Sayın
Tanal’ın sorusu var. Bu da tabii, konumuzla ilgili değil ama Sayın Tanal, ben
Düzceliyim, buna cevap vereceğim. Düzce İl Başkanımızın KOSGEB’den aldığı bir
kredi yoktur. KGF’den kullanmış olabilir, KGF’den de herkes kredi kullanıyor
dolayısıyla serbest bir durum. Yani bunun için AK PARTİ’li ya da bir başka
partili olmasına gerek yok. İsteyen herkes, şartları sağlıyorsa KGF’den kredi
kullanıyor ama KOSGEB’den kullandığı bir kredi yoktur. 
Sayın
Ağbaba’nın bir sorusu var Malatya’yla ilgili. Biz daha önce çiftçi borçlarıyla
ilgili bir düzenleme yapmıştık Sayın Ağbaba. Bunu yaptığımızı düşünüyorum, yeni
bir şey yok. 
Sayın
Toğrul’un sorusu var Nizip’le ilgili. Sayın Toğrul, sizden duyuyorum Nizip’te
zeytin ağaçlarıyla ilgili bir çalışma olduğunu. Nizip’le temas kuralım,
öğrenelim. 
Yine,
Sayın Toğrul’un torba yasalarla ilgili bir başka sorusu var. Şimdi, bakın,
ihtiyaçtan kaynaklanan durumlar söz konusu. Bir şeye de ihtiyaç varsa
birbirinden farklı kanunların bir paket hâlinde gelmesinde bir beis yoktur,
ihtiyaç varsa. Önemli olan, kanunların komisyonlarda, Mecliste yeterince tartışılıp
tartışılmadığıdır, görüşülüp görüşülmediğidir. Bir kanunun temel kanun olması
veya torba yasa olması içeriğiyle ilgili bir halel getirmez. 
Sayın Atıcı’nın
sorusu… Bunu az önce açıkladığımı düşünüyorum. 
Sayın
Gaytancıoğlu’nun bir sorusu var buğday fiyatlarıyla ilgili. Bu, konumuzla
ilgili değil; bunu Tarım Bakanımıza sorup Tarım Bakanımızdan öğrenebiliriz. 
Bir başka soru
bedelli askerlikle ilgili oldu. Şimdi, bu konuda gerek Sayın Başbakanımızın
gerekse Başbakan Yardımcımız Numan Bey’in yaptığı açıklamalarla ilgili bir
çelişki yoktur. Gerçekten Bakanlar Kurulu gündemine böyle bir şey gelmedi.
Sayın Kurtulmuş da Bakanlar Kurulu gündemine gelmediğini açıkladı. 
Sayın İrgil’in
bir sorusu oldu yine 18’inci maddeyle ilgili. Bu soruya cevap verdiğimi düşünüyorum.

Sayın Başkan,
teşekkür ediyorum. 
BAŞKAN –
Teşekkür ederim Sayın Bakan. 
Zamanımız var,
daha bitmedi. 
Sayın Atıcı
sisteme girmiş durumda. 
Buyurunuz Sayın
Atıcı. 
AYTUĞ ATICI
(Mersin) – Teşekkür ederim Sayın Başkan. 
Sayın Bakan,
meralar Türkiye için hayati öneme sahip alanlar. Evet, Türkiye’de bazı meralar
mera özelliğini kaybetti, bunun bilincindeyiz ancak yapacağınız bu düzenlemeyle
bütün meraları tehlikeye attığınızın acaba farkında mısınız? Bir kurul
oluşturup meralarla ilgili kararları valiliğe bırakmakla aslında siz vali ile
oradaki yerel halkı karşı karşıya getirmiş olacaksınız ve sanki Hükûmet
temizmiş de bu yanlış işi valiler yapıyormuş gibi bir hava yaratmış
olacaksınız. Bu içinize siniyor mu? Hayvancılığı bitirecek bu konuda gerçekten doğru
iş yaptığınızı düşünüyor musunuz? 
Teşekkür ederim.

BAŞKAN –
Teşekkür ederim. 
Sayın
milletvekilleri, zamanımız var deyince herkes sisteme girmeye başladı ama
herkese söz verecek kadar zamanımız yok. Bir kişiye daha soru için söz
verebilirim.
Sayın Ağbaba… 
VELİ AĞBABA
(Malatya) – Teşekkür ederim. 
Sayın Bakan,
geçtiğimiz hafta sonu Malatya’da bir eylem oldu. Malatya-Sivas yolu trafiğe
kapatıldı, Dilek beldesinde yaşayan insanlar tarafından. Aslında orada, Dilek
beldesinde, Sivas yolundaki Dilek beldesinde bir kavşak yapımı talepleri var,
maalesef bu kavşak yapılmıyor. Her yıl orada kazalar oluyor, her yıl yaklaşık
8-10 kişi ölüyor. Ben de orada bir kaza yapmıştım bir kavşağın olmaması
nedeniyle. Maalesef, oradaki insanların talepleri dikkate alınmıyor, oraya bir
kavşak yapılması şart. Eğer oraya kavşak yapılmıyorsa Türkiye’de hiçbir yere
kavşak yapılamaz. Bu konuda Hükûmetin bir çalışması var mı? Onu size sormak
istedim.
Teşekkür ederim.
BAŞKAN –
Teşekkür ederim Sayın Ağbaba.
Sayın Bakan,
buyurunuz efendim.
BİLİM, SANAYİ VE
TİCARET BAKANI FARUK ÖZLÜ (Düzce) – Teşekkür ediyorum Sayın Başkan.
Şimdi, iki soru
var, birisi meralarla ilgili. Bakın, bu tartışma Komisyonda da yapıldı, hep de
yapılıyor. Meralarla ilgili bir kurul var ve bu kurulu biz kurmadık; bu kurul
daha önce, bizden önce kurulan bir kurul, sanıyorum 1998 yılında kurulan bir
kurul. Burada 8 üye var, valinin başkanlığında ve doğrudan ilgili yani merayla
ilgili kişilerden oluşan bir kurul. 
Şimdi, bakın
yani Türkiye değişiyor, Türkiye büyüyor. Değişen ve büyüyen Türkiye’nin
ihtiyaçları da değişiyor. Verimli tarım arazilerinin, meraların sanayi
alanlarına açılmasına başından beri karşı olduğumuzu hep ifade ettim, söyledim.
AYTUĞ ATICI
(Mersin) – O zaman koruyun Sayın Bakan meraları, koruyalım hep beraber. 
BİLİM, SANAYİ VE
TİCARET BAKANI FARUK ÖZLÜ (Düzce) – Şimdi, bakın, meraları koruyoruz. Yani
sizin sorduğunuz soru aslında… “Meraları tehlikeye attığınızın farkında
mısınız?” diye bir sorunuz var. Şimdi, bakın, biz meraları niye katledelim?
Meraları biz niye bozalım, kötülük yapalım? 
AYTUĞ ATICI
(Mersin) – Ben de onu söylüyorum.
BİLİM, SANAYİ VE
TİCARET BAKANI FARUK ÖZLÜ (Düzce) – Biz de biliyoruz ki gıda, gıda sanayisi ve
tarım stratejik bir alan ve bizim buna ihtiyacımız var. Şimdi, bir kurul bununla
ilgili karar vermeyecekse kim karar verecek? Birinin bir karar vermesi lazım.
AYTUĞ ATICI
(Mersin) – Mera olarak kalsın, kimse karar vermesin.
BİLİM, SANAYİ VE
TİCARET BAKANI FARUK ÖZLÜ (Düzce) - Kurulan bir mekanizma var ve bu mekanizma
çalışıyor. Şimdi, bu çalışan mekanizmaların aldığı yanlış kararlar varsa
bunları tartışalım ama sistemi…
AYTUĞ ATICI
(Mersin) – Efendim, o kararın geri dönüşü olmaz ki.
BİLİM, SANAYİ VE
TİCARET BAKANI FARUK ÖZLÜ (Düzce) – “Sistem yanlış…” O zaman önerinizi getirin,
söyleyin, başka bir sistem yapalım. 
AYTUĞ
ATICI (Mersin) – Tabii, bu maddeyi çekin hemen, tartışalım efendim.
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Şimdi, Sayın Ağbaba’nın sorusu
vardı Malatya’yla ilgili. Sayın Ağbaba, yeri tarif ederseniz ben Ulaştırma
Bakanımıza ileteyim, o kavşağı yaptıralım. 
VELİ
AĞBABA (Malatya) – Sivas Dilek Sayın Bakanım.
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Efendim?
VELİ
AĞBABA (Malatya) – Malatya-Sivas yolunda “Dilek kavşağı” denilince biliniyor. 
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Tamam, ben bakanımızla
konuşayım, bu kavşağı yaptıralım, size de bilgi verelim.
BAŞKAN
– Teşekkür ederim Sayın Bakan.
Sayın
milletvekilleri, tasarının tümü üzerindeki görüşmeler tamamlanmıştır. 
Bölümlerine
geçilmesini oylarınıza sunuyorum…
III.-YOKLAMA 
(CHP
sıralarından bir grup milletvekili ayağa kalktı)
ÖZGÜR
ÖZEL (Manisa) – Yoklama talebimiz var efendim.
BAŞKAN
- Evet, bir yoklama talebi vardır.
Sayın
Özel, Sayın Tarhan, Sayın Tanal, Sayın Ağbaba, Sayın Sertel, Sayın Erkan Aydın,
Sayın Kazım Arslan, Sayın Ceyhun İrgil, Sayın Gaytancıoğlu, Sayın Gürer, Sayın
Ali Şeker, Sayın Tümer, Sayın Purçu, Sayın Didem Engin, Sayın Çamak, Sayın
Ertem, Sayın Emir, Sayın Atıcı, Sayın Yeşil, Sayın Yalçınkaya.
Yoklama
için iki dakika süre veriyorum.
(Elektronik
cihazla yoklama yapıldı) 
BAŞKAN
– Toplantı yeter sayısı vardır. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485) (Devam)
BAŞKAN
- Tasarının bölümlerine geçilmesini oylarınıza sunuyorum: Kabul edenler...
Kabul etmeyenler... Kabul edilmiştir. 
Şimdi,
birinci bölümün görüşmelerine başlıyoruz. 
Birinci
bölüm 1 ila 18’inci maddeleri kapsamaktadır. 
Birinci
bölüm üzerindeki söz taleplerini karşılayacağım. Önce, söz talep eden siyasi
parti gruplarına söz vereceğim. 
Gruplar
adına ilk konuşmacı, Milliyetçi Hareket Partisi Grubu adına Mehmet Necmettin
Ahrazoğlu Hatay Milletvekili. 
Buyurunuz
Sayın Ahrazoğlu. (MHP sıralarından alkışlar) 
MHP
GRUBU ADINA MEHMET NECMETTİN AHRAZOĞLU (Hatay) – Sayın Başkan, değerli
milletvekilleri; 485 sıra sayılı Kanun Tasarısı’nın birinci bölümü üzerinde
Milliyetçi Hareket Partisi Grubu adına söz almış bulunuyorum. Yüce heyetinizi
saygıyla selamlıyorum. 
Değerli
milletvekilleri, tasarıyla 394 sayılı Hafta Tatili Hakkında Kanun’un sanayi
işletmelerine yönelik hükmünün kaldırılması; 6245 sayılı Harcırah Kanunu’nda
yapılan düzenlemeyle piyasa gözetim ve denetim personelinin denetim
görevlerinde aldığı harcırahın düzenlenmesi; Sanayi Sicili Kanunu’nda
sanayicinin tanımı yapılarak bilişim teknolojisi ve yazılım üreten işletmelerin
dâhil edilmesi; yeni kurulan sanayi işletmelerinin takibi ve üretim
faaliyetlerinin başlamadan önce yükümlülükleri konusunda bilgilendirilmesi
amacıyla ön kayıt sisteminin getirilmesi; işletmelerin sanayi sicil belgesinin
olmaması hâlinde uygulanamayan müeyyidelerin uygulanması için kayıt sisteminin
oluşturulması; organize sanayi bölgeleri, serbest bölge ve endüstri bölgeleri,
teknoloji geliştirme bölgeleri ve sanayi sitelerinde yapılacak sözleşme ve
taahhütnamelerden damga vergisi alınmaması, harç istisnası ve emlak vergisi
muafiyetinin getirilmesi; üniversitelerimize bölge ve sektör odaklı istihdam sağlayacak
şekilde düzenlemelerin yapılması öngörülmektedir. 
Sayın Başkan,
değerli milletvekilleri; görüşmekte olduğumuz kanun tasarısı sonradan eklenen
birbirinden ilgisiz birçok maddeyle sanayinin geliştirilmesi ve üretimin
desteklenmesi amacından saptırılmıştır. Tasarı mevcut hâliyle -ki bugün
değişti, 102 maddeydi, 101’e düştü tahmin ediyorum- 28 farklı kanun ve 2 kanun
hükmünde kararnamede değişiklik öngörmektedir. Sanayi üretim reformuyla
doğrudan ilgisi bulunmayan, birçoğu adrese teslim nitelikteki maddeler sonradan
telafisi imkânsız sonuçlar doğuracaktır. Yasa tasarısında bir etki analizinin
olmadığı görülmektedir. Böyle önemli bir Bakanlığın hazırladığı ve diğer
bakanlıklara örnek olması gereken etki analizi çalışmasının yapılmamasını
kabullenmek de mümkün değildir. 
Değerli
milletvekilleri, yukarıda belirttiğimiz madde değişikliklerine baktığımızda,
getirilen kanun tasarısında, üretimi artıracak tedbirler ve teşviklerden
ziyade, Organize Sanayi Bölgeleri Kanunu’nda -ki 57’nci Hükûmet döneminde
çıkarılmıştır- günün şartlarına uygun olarak aksayan yönlerinin yeniden
değerlendirilmesi yapılmaktadır. 
Tasarının
gerekçesinde yer alan, yatırım ortamının iyileştirilmesi, bürokrasinin
azaltılması, teşvik ve desteklerin kritik ve öncü teknolojilere yoğunlaşması,
planlı sanayileşmenin sağlanması, yerli, yeşil ve yenilikçi üretime geçişin
tamamlanması olarak belirtilmesine rağmen, kanun tasarısında bu gerekçelere
uygun bir düzenlemenin yapıldığını görmemekteyiz. Yenilik ve teknoloji
altyapısı güçlü olmayan ve imalat sanayisindeki sıçramaya dayanmayan bir üretim
yapısıyla yüksek büyüme hedeflerine ulaşılması mümkün değildir. 
Diğer yandan,
rekabet edebilmenin yolu yüksek katma değerli üretimden ve verimliliğe dayalı
iş süreçlerinden geçmektedir. Bu bakımdan her sektörde verimliliği artıracak
sanayi politikaları uygulanması gerekmektedir. On dört yıllık süreç içerisinde
AR-GE, yenilik ve teknoloji alanında atılım yapılamadığı gibi geriye gidilmiş,
yüksek katma değerli ve AR-GE yoğun üretim yapısına geçilememiştir. Nitekim
yüksek teknoloji ürünlerinin sanayi üretimi ve ihracatı içindeki payı 2002’ye
göre gerilemiştir. 
Bugün başta
ölçek sorunları olmak üzere pek çok sorun KOBİ’lerin omuzlarında ağır bir yük
oluşturmaktadır. Ölçek sorunlarından kaynaklanan rekabet dezavantajları,
finansmana erişimde karşılaşılan problemler, nitelikli iş gücü eksikliği ve
göreceli olarak yükselen maliyetler bunların başında gelmektedir. Esasen
sanayicimiz -temel beklentisi- ucuz finansman ve üretim yapabilecekleri
alanların oluşturulmasını, teknolojik altyapının kurulmasını ve genişletilerek
kendilerine sunulmasını beklemektedir. Bu tasarıda bunlara yönelik bir
çalışmanın yapıldığını göremiyoruz maalesef.
Bu tasarının en
can yakan tarafı ise 2’nci maddeydi ancak 2’nci maddenin Komisyonda çekildiğini
öğrenmiş bulunuyoruz.
Değerli
milletvekilleri, Avrupa Birliğiyle uyum çalışmaları ve gümrük birliği
anlaşmaları sonucunda üretime getirilen kotalar, iyi tarım uygulamalarından
uzaklaşılması, sanayileşmenin önemini tarım alanlarının yok edilmesi olarak
gören politikalarla pamuk, tütün, şeker pancarı, buğday, pirinç, nohut,
mercimek gibi pek çok tarım ürününde maalesef ülkemiz kendi ihtiyacını
karşılayamaz duruma gelmiştir. Sizlerin de çok iyi bildiği gibi eti, hatta
samanı dahi ithal eder duruma geldik. 
Diğer tarım
ürünlerindeki bu kayıp ülkemizin pek çok yerinde çiftçimizi zeytin ağacı
dikmeye ve zeytincilik yapmaya yöneltmiştir. Bu çerçevede Gıda, Tarım ve
Hayvancılık Bakanlığımız zeytincilik sektörünü desteklemiş, özellikle, yeni
dikim alanlarına yapılan fide destekleriyle zeytin ağacı varlığımız son on
yılda yaklaşık yüzde 72 artarak 172 milyon adede yükselmiştir. Dünya zeytin
üretiminin yüzde 97’si Akdeniz ülkelerinde gerçekleştirilmekteyken Türkiye de
bu sıralamada ilk 5 ülke arasında yer almaktadır. Avrupa Birliği ülkelerinin
çoğu zeytincilikle ilgili, yetiştiricilik, mekanizasyon, işletme teknolojileri,
markalaşma problemlerini çözmüşken tasarıdaki 2’inci madde Komisyona havale
edilmeseydi yukarıdaki konularda yoğunlaşacağımız yerde zeytinlikleri yok
edecek uygulamaların önü açılacaktı. 
Beklentimiz ve
temennimiz, Komisyonda bu maddenin tasarıdan çıkarılması yönünde olmuştur ve
Komisyonda zeytinliklerle ilgili madde tasarıdan çıkarılmıştır. Tasarıdan 2’nci
maddenin çıkarılmasıyla ülkemizde yaklaşık 10 milyon kişinin doğrudan ve
dolaylı geçim kaynağı olan zeytincilikle ilgili kısım bu konuyla ilgili derin
bir oh çekmiştir sanırım. Ancak, zeytincilikle ilgili bu konunun bir daha
tekrar gündeme getirilmemesini, Meclise yasa olarak sunulmamasını da beklemekteyiz.

Peygamber
Efendimiz’in vahiy kâtiplerinden Muaz bin Cebel (RA)’ın aktardığına göre
Resulullah “Ümmetime meşakkat verme korkusu olmasaydı kendilerine, her namaz
kılarken zeytin ağacından misvak kullanmalarını emrederdim.” demiş. Böyle ulvi
özelliği de olan zeytin ağacını mutlaka korumamız gerektiğini düşünüyorum. Bu
konuda da Sayın Bakana ve Komisyon üyelerine, bu konuda emeği geçen tüm
halkımıza ve sivil toplum kurumlarına da teşekkür ediyorum. 
Değerli
milletvekilleri, bu kanun tasarısında, zeytin kadar önemli, kıyılarımız ve
meralarımızla ilgili bölümler de bulunmaktadır. Coğrafi şartların zorluğu ve
uygun alanların bulunmaması bahanesiyle 6321 sayılı Kıyı Kanunu’nda genel bir
değişiklik yapılmak istenmiş ve denizlerimizde yeni dolgu alanları yaratılarak
kıyılarımız gözden çıkarılmıştır. İstisnai olarak -Komisyonda ısrarlı
tutumlarımıza rağmen- yalnız Trabzon ilini kapsayan ve onların destekleriyle
Trabzon’a mahsus olmak üzere iktidar milletvekilleriyle bu kanun tasarısında
değişiklik yapılmıştır. 
Yine,
meralarımızla ilgili 4342 sayılı Mera Kanunu’nun 14’üncü maddesinde değişikliğe
gidilmiş, karşı çıktığımız bu değişiklikle var olan endüstri bölgeleri,
teknoloji geliştirme bölgeleri, organize sanayi bölgeleri gibi bölgelerin mera
vasfı olan arazilere doğru yönlendirilmesinin ve buralara sanayi tesislerinin
kurulmasının, hatta şehir içerisindeki küçük sanayi sitelerinin mera alanlarına
doğru taşınmasının da karşısında olduğumuzu belirtmek istiyorum.
Kendi kendine
yeten bir ülkeden kendi yemini, samanını ve etini ithal eden bir ülke hâline
gelmemiz Türkiye Büyük Millet Meclisi tarafından da kabul edilmemektedir. Onun
için, bu Kıyı Kanunu’yla ve Mera Kanunu’yla ilgili konuların bir an önce bu
tasarıdan çıkarılmasını beklemekteyiz. Meraların, şehir içindeki sanayi
sitelerinin taşınması ve yerlerine alışveriş merkezleri ve imara açılması
bahanesiyle yok edilmelerinin önlenmesini düşünüyor, yüce Meclisi saygıyla
selamlıyorum. (MHP sıralarından alkışlar)
BAŞKAN –
Teşekkür ederim Sayın Ahrazoğlu.
Gruplar adına
ikinci konuşmacı Halkların Demokratik Partisi Grubu adına Mahmut Toğrul,
Gaziantep Milletvekili.
Buyurunuz Sayın
Toğrul. (HDP sıralarından alkışlar)
HDP GRUBU ADINA
MAHMUT TOĞRUL (Gaziantep) – Teşekkür ederim Sayın Başkan.
Bu vesileyle
Genel Kurulu saygıyla selamlıyorum.
Değerli
arkadaşlar, bu torba yasanın gerçekten içeriğine baktığımızda birbiriyle
alakası olmayan, birbirinden farklı belki 8-10 komisyonu ilgilendiren ve niçin
burada, bu torbanın içinde yer aldığı konusunda sıkıntı duyduğumuz birçok şey
bir arada getirilmiş. Şimdi, kanuna baktığınızda “sanayi reformu paketi” diyor.
Sanayi reformunun, şunu söyleyeyim değerli arkadaşlar, üniversitedeki
akademisyenlerin, araştırma görevlilerinin hangi maddeyle istihdam
edilecekleriyle ne ilgisi var? Sayın Bakan, bunun bir cevabı var mı? İkincisi,
Van Yüzüncü Yıl Üniversitesi, Acıbadem Üniversitesinin sanayi reformu paketinin
içinde isminin değiştirilmesinin ne işi var Sayın Bakan? 
Değerli
arkadaşlar, aslında birbiri içerisine serpiştirilmiş öyle çok şey var ki,
mesela daha önce bu Mecliste reddedilmiş, vekil olmuş öğretim üyelerine
vekilliklerinden sonra tekrar üniversitelere dönüş yolunun açılması meselesi.
Bunun gerçekten sanayi reformuyla ne ilgisi var Sayın Bakan? Bu, burada
reddedilmişti, Sayın Cumhurbaşkanının talebiyle çekilmişti. Bu Meclis, kendi
vekiline iltimas tanıyan bir Meclis olarak tarihe geçecek. 
Aslında yapılmak
istenenin ne olduğunu biz çok iyi biliyoruz. Yapılmak istenen… Türkiye’de
neoliberal kapitalist sermayenin bakışı şudur: Ne olursa olsun -yatırım
yapılsın da doğa katledilebilir, çevre katledilebilir, ekoloji yok edilebilir-
her türlü olanakları verelim. Mesela -zeytinlikler, evet, bugün çekildi ama-
değerli arkadaşlar, aslında yine hâlâ zeytinliklerimiz tehlike altında bu hâliyle
bile çünkü endüstri bölgeleri ilan etme imkânı var, eğer endüstri bölgeleri
ilan ederlerse meraların, kıyıların ve zeytinliklerin de yok edilmeyeceğine
dair herhangi bir sabit bir delil yok elimizde, yani zeytinlikler hâlâ tehdit
altında. 
AKP’nin bir
diğer özelliğini biliyoruz değerli arkadaşlar. Getiriyor, burada muhalefetle
karşılaşıyor, tekrar ne yapıyor? “Çektim.” diyor ama bir KHK’yla getiriyor.
Daha önce burada örnekleri yaşandığı için söylüyoruz. Dün AKP’nin grup başkan
vekilleri “Biz verdiğimiz sözün arkasındayız.” diyorlardı. Peki değerli
arkadaşlar, bir gece yarısı, saat on iki civarında, bir ek maddeyle
rektörlüklerin seçimi bu Meclise gelmedi mi? O zaman 3 muhalefet grubunun karşı
koyuşuyla bu çekilmedi mi? Çekildi. Peki ne oldu sonra? Bir KHK’yla tekrar
geldi ve kimse sesini çıkarmaz oldu. 
Yine
aynı şekilde, Hükûmet bir defa burada bugün şunu açık açık söylemelidir, “Ben
bunu bir daha getirmemek üzere çektim.” diyebilmelidir. Sayın Bakan, bunu
söyleyebilecek misiniz? Bunu söyleyemiyorsanız niye toplumu kandırıyorsunuz? 
ALİM
TUNÇ (Uşak) – İhtiyaç olduğunda tekrar getirilir.
MAHMUT
TOĞRUL (Devamla) – İşte ihtiyaç olduğu... Yarın, ertesi gün ihtiyacınız doğacak
muhtemelen.
Değerli
arkadaşlar, bu taslağın içerisinde birbirinden bağımsız, birbiriyle ilgisi
olmayan ama “Ne olursa olsun yatırımın önünü açacağız.” diyen bir şey var.
Mesela çalışma hakkı, tatil hakkı. İnsanların tatil hakkı gasbedilebilir mi?
Sanayici için gasbedilebilir. Sanayici trilyonluk yatırım yapıyor, hafta sonu tatili
için maksimum vereceği ücret değerli arkadaşlar, 800 TL. Bunu sanayicinin
üzerinden alırsak girişimci veya sanayici ticaret yapabilecekmiş. Bu, asla,
gerçekten kabul edilebilir, inandırıcı bir madde değil, bir gerekçe değil.
Esnek ve güvencesiz çalıştırma -biraz önce söyledim- AKP Hükûmetinin ruhuna
işlemiş; mümkün olduğunca insanları, kolay atabilecekleri ve sürekli tehdit
altında tutabilecekleri bir durumda çalıştırmak istiyorlar. Bugün 50/d maddesi
de böyledir, bugün üniversitelerin getirildiği hâl ve öğretim üyelerinin
getirildiği hâl de böyledir. 
Biz
Komisyon öncesinde, Sayın Bakan sunumunu yaparken ısrarla şunun üzerinde
durduk: Eğer bir sanayide reform yapmak istiyorsanız mutlaka eğitim boyutunu,
birinci planda bilim politikasını göz önüne almanız lazım. Bilim politikamız
nedir değerli arkadaşlar? Hiç yok, bilim yerlerde geziyor. Benim en son görev
yaptığım fakültede 9 tane profesör üniversiteden atıldı. Ne gerekçeyle? Temel
bilimciydi bunlar. Türkiye’de, isterseniz Sayın Bakan bunu sordurun, Diyarbakır
Dicle Üniversitesinde en fazla akademik çalışma yapan bu 9 isim sırayla
çıkacaktır. Bu kadar iddialı bir şekilde soruyorum. Diyarbakır milletvekilleri
buradaysa onlar da o insanları tanırlar. Hangi gerekçeyle ihraç edildiler Sayın
Bakanım bunu gerçekten anlamak istiyoruz. 
Bakın, biraz
önce verdiğimiz araştırma önergesinde de söylemiştim. Daha önceki Fetullahçı
cemaat yapılanması döneminde bu arkadaşlarımızın, alınan 17 arkadaşımızın
tamamı cemaatin gadrine uğradılar; ya kadroları verilmedi ya öğrencileri
verilmedi ya projeleri desteklenmedi, bir şekilde engellendiler. Bugün aynısını
siz yapıyorsunuz Sayın Bakan. Darbeyi gerçekten kim yapmış oluyor? Darbecilerle
aynı hukukta buluşuyorsanız nasıl bir anlayıştır? 
ALİM TUNÇ (Uşak)
– Darbecilerle siz beraberdiniz. 
MAHMUT TOĞRUL
(Devamla) - Yine, bugün dile getirdik, darbeci yargıçların, savcıların
hazırladığı fezlekelerle bugün milletvekillerimizi gözaltına alıyorsunuz,
tutukluyorsunuz. 
Değerli
arkadaşlar, iç huzurun olmadığı bir yerde yatırım olmaz. Yatırım, yatırımcı
güvercine benzer, ürktüğü yere yatırım gelmez. Bugün Türkiye’de yatırımcının
yatırım yapma koşulu yoktur. Sayın Bakan, samimi bir şekilde, sizin paranız
olsa, seçeneğiniz olsa bugün Türkiye’ye mi yatırım yaparsınız? Ne olduğunu
bilmediğiniz bir geleceğe, çalışanın geleceğini bilmediği, kamudaki görevlinin
geleceğini bilmediği, iş adamının geleceğini bilmediği bir ülkede yatırım
yapabilir misiniz? Yatırım yapılmaz Sayın Bakan. 
Dolayısıyla
değerli arkadaşlar, şunu net olarak kabul etmemiz gerekir ki: Reform yapmak
istiyorsanız bir; ülkeyi stabilize etmeniz lazım. Yatırımcı önünü görmeli, üç
ay sonrasını, beş ay sonrasını, bir yıl sonrasını görmeli veya daha uzun vadeli
projeksiyonlar yapabilmeli. Bunun imkânı var mı? Yok. Türkiye’de bırakın, üç ay
sonrasını, yarın ne olacağını bilmeyen bir durumda yaşıyor iş adamı, kamu
çalışanı. 
OSMAN AŞKIN BAK
(Rize) – Borsa 100 bini geçti, büyüme yüzde 5. Sen ne diyorsun ya? Hayret bir
şey ya! Sen rakamlara bak ya! Allah Allah… 
MAHMUT TOĞRUL
(Devamla) – Gelelim ikinci önemli noktaya: Eğer sanayi devrimi yapmak
istiyorsanız iyi bir bilim politikanızın olması lazım.
OSMAN AŞKIN BAK
(Rize) – Borsaya bak, borsa 100 bin. Yüzde 5 büyüme var. 
MAHMUT TOĞRUL
(Devamla) – Bilim olmadan teknoloji olmaz, teknoloji olmadan sanayi olmaz;
bunlar birbirlerine bağlı çarklardır. Türkiye'nin bugün bilimi yerlerde
geziyor, bilim politikası yok. Dolayısıyla değerli arkadaşlar, üniversitelerin
ne hâle geldiğine gerçekten gidin bir bakın. Ben bir öğretim üyesi olarak bunu
yaşayarak gördüm, içinde gördüm. Benim bugün görevden alınan arkadaşların
tamamıyla yakın hukukum var. Diyarbakır vekilleriniz varsa onlar da tanırlar o
insanları.
Değerli
arkadaşlar, öğretim üyesini işinden atıyorsunuz, ikinci gün evini basıyorsunuz,
internetine el koyuyorsunuz, lojmanına el koyuyorsunuz ve dışarıda çalışamaz
hâle geliyor. Şimdi, dolayısıyla burada çalışamayan öğretim üyesi ne yapacak?
Yurt dışına beyin göçü yaşıyoruz. Son dönemde bir araştırmanız var mı bugün kaç
tane bilim insanımız bu koşullardan dolayı ülkeyi terk etmek zorunda kalmış?
ALİM TUNÇ (Uşak)
– Sizden dolayı.
MAHMUT TOĞRUL
(Devamla) – Bu çok önemlidir. Bunu eğer rayına koymazsanız siz hiçbir şekilde
bir sanayi reformu yapamazsınız.
Gelelim
zeytinlikler, meralar… Arkadaşlar, yüz yıllık, bin yıllık varlıklarımızı nasıl
bu kadar peşkeş çekebiliyoruz? Zeytinlikler, meralarımız bugün sanayinin
neredeyse tehdidi altına girmiş. Hâlbuki bu ülkede yatırımın yapılabileceği
çorak birçok arazi var ama sanayici istiyor ki iki adım ileride olsun, sanayici
istiyor ki birinci sınıf tarım arazisinin üzerinde olsun ve bunların hepsine
göz yumuyoruz.
Dolayısıyla
değerli arkadaşlar, eğer gerçekten bugün 2’nci maddenin çekilmesi, bu ambalajlı
ismin sahibi olan bu torbayı kabul edilebilir kılmıyor. 
(Mikrofon
otomatik cihaz tarafından kapatıldı) 
MAHMUT TOĞRUL
(Devamla) – Meralarımız, kıyılarımız, bu işin güvencesi burada yaratılmazsa biz
Halkların Demokratik Partisi olarak bu torbaya muhalefetimizi sürdüreceğiz,
sürdürmeye devam edeceğiz.
Teşekkür ederim.
(HDP sıralarından alkışlar)
BAŞKAN –
Teşekkür ederim Sayın Toğrul.
Gruplar adına
üçüncü konuşmacı, Cumhuriyet Halk Partisi Grubu adına Didem Engin, İstanbul
Milletvekili. 
Buyurunuz Sayın
Engin. (CHP sıralarından alkışlar) 
CHP GRUBU ADINA
DİDEM ENGİN (İstanbul) – Sayın Başkan, sayın milletvekilleri; yıl 1929, Gazi
Mustafa Kemal Atatürk Yalova’da gördüğü bir çınar ağacının yanına bir köşk
yapılması talimatını verir. Köşkün inşaatı yükselirken çınar ağacının bazı
dallarının kesilmesi gerektiği Atatürk’e bildirilir. Atatürk, bu talebe
şiddetle karşı çıkar ve dalların kesilmesi yerine köşkün kaydırılması
talimatını verir. Köşk İstanbul’dan getirilen raylar üzerine yerleştirilerek
büyük bir titizlikle kaydırılır, böylece dalların kesilmesi önlenmiş olur.
Dikkatinizi çekerim, gösterilen hassasiyet ağacın kesilmesine değil, dalların
kesilmesine. Bu olay aslında yüce Atatürk’ün yeşilin ve doğanın korunmasının
önemini belirtmek için halkımıza verdiği bir mesajdır. 
Yıl 2017, aradan
seksen sekiz yıl geçmiş, Türkiye Cumhuriyeti Başbakanı Mecliste yaptığı
konuşmada şu talihsiz ifadeyle “Türkiye’nin geleceği açısından zeytin mi daha
önemli yoksa yapılacak tesis mi?” diye soruyor. İşte aradaki fark. Bu ifade
AKP’nin zihin yapısının çok açık bir itirafıdır. On beş yılda zeytin
alanlarımızın, yeşil alanlarımızın nasıl ranta kurban verildiğinin itirafıdır.
Türk halkının geleneksel üretimi olan nohutta, mercimekte, fasulyede, şeker
pancarında, pamukta, buğdayda olduğu gibi zeytin ve zeytinyağında da dışarıya
yani ithalata bağımlı hâle getirilmek istenmesinin acı bir itirafıdır. 
Bakınız, AKP’nin
on beş yıllık iktidarı döneminde bakliyatta Türkiye nasıl ithalatçı konuma
getirildi ve Türk köylüsü, Türk çiftçisi nasıl fakirleştirildi? Yıl 2002 yani
AKP’nin iktidar olduğu yıl, nohutta Türkiye’nin toplam ekim alanı 6 milyon 600
bin dekar. Yıl 2016, nohutta ekim alanı 3 milyon 600 bin dekara, neredeyse yarı
yarıya düşmüş. Yıl 2002, fasulyede ekim alanı 1 milyon 800 bin dekar. Yıl 2016,
ekim alanı 900 bin dekara yani yarı yarıya inmiş. Yıl 2002, kırmızı mercimekte
ekim alanı 4 milyon 200 bin dekar. Yıl 2016, ekim alanı 2 milyon 300 bin dekara
inmiş yani yarı yarıya azalmış. Kısacası, AKP’nin on beş yıllık tek başına
iktidarında bakliyatta ekim alanlarımız yarı yarıya azaldı ve ülkemiz net
ithalatçı konumuna düştü. Diğer geleneksel tarım ürünlerinde de aynı durum söz
konusu. Şimdi AKP’nin tüm yöneticilerine soruyorum: Siz gerçekten milliyetçi
misiniz? Milliyetçilik öyle meydanlarda kurusıkı milliyetçilik nutukları
atmakla olmaz, gerçek milliyetçilik Türk halkının, Türk çiftçisinin haklarını
korumakla olur. Geleneksel ürünlerimizde halkımızı ithalata muhtaç duruma
getireceksiniz, Türk çiftçisini yoksullaştıracaksınız sonra da meydanlarda “Biz
milliyetçiyiz.” diyeceksiniz. Hadi canım sende. Şimdi de zeytinliklerimizi ve
meralarımızı birilerine peşkeş çekmeye çalışıyorsunuz. Ne zeytinin ülke
ekonomimize ve sağlığımıza yararı ne yoksullaşacak binlerce zeytin üreticisi ne
doğal zenginliklerimiz ne de çevre ve ekosistemin korunması sizi hiç ama hiç
ilgilendirmiyor. 
ALİM TUNÇ (Uşak)
- Sen hiç zeytin topladın mı?
DİDEM ENGİN
(Devamla) – Zeytin ağacı binlerce yıllık geçmişi olan, birçok efsaneye konu
olmuş kutsal bir ağaçtır. Bütün dinlerde zeytin, bereketin ve kutsal
erdemlerin, zeytin dalı ise barışın sembolüdür. İslami hassasiyeti olan bir
iktidar olduğunuzu iddia ediyorsunuz ama kutsal zeytinliklerin birilerinin
çıkarlarına peşkeş çekilmesi sizi hiç ama hiç rahatsız etmiyor. Demek ki sizin
dünyanızda para ve çıkarlarınız her şeyden önce geliyor. 
Zeytinliklerle
ilgili maddeyi Komisyonda bugün geri çektiniz. Günlerce, üreticilerimize
rağmen, halkımıza rağmen direttiniz. Kıyılar ve meralarla ilgili maddelerin de
tasarıdan tamamen çıkartılmasını, yeni bir ambalajla tekrar karşımıza
çıkartılmamasını talep ediyoruz. 
AKP’nin sadece
yeşile alerjisi yok, kültürel değerlerimizle de sorunu var. İşte İstanbul
örneği. İstanbul’un tarihî silueti sizin döneminizde yok oldu. Dünyanın incisi
İstanbul’a telafisi mümkün olmayan en büyük zararı siz verdiniz. İstanbul’u
ranta ve çıkarlarınıza kurban verdiniz. Osmanlı’dan bahsedilince mangalda kül
bırakmıyordunuz, şimdi Osmanlı’nın bize bıraktığı en değerli mirası tarihî
camilerimizi gökdelenlerin gölgesinde bıraktınız. İstanbul’u âdeta bir taş
yığınına, bir beton kente çevirdiniz. Şimdi, seçimler yaklaşınca “İstanbul’un
siluetini bozan binaları yıkın.” diye talimat vererek günah çıkarmaya
çalışıyorsunuz. Yirmi iki yıldır İstanbul’u siz yönetmiyor musunuz? Aklınız
başınıza şimdi mi geldi? Hadi yıkın da görelim. Halkımız tarihî mirasımıza
yapılan ve her gün yaşayarak şahit olduğu bu ihanetleri asla affetmeyecektir.
Ziya Paşa’nın dediği gibi “Siz herkesi kör, âlemi sersem mi sanırsınız.” (CHP
sıralarından alkışlar) 
Dünya
güzeli kıyılarımızı da turizme açıyoruz gerekçesiyle ranta kurban verdiniz.
İşte, sizin milliyetçiliğiniz! İşte sizin muhafazakârlığınız! İşte sizin
Osmanlılığınız!
MEHMET
MUŞ (İstanbul) – Albatros Parkı’nı da bir anlat, İstanbul’daki.
DİDEM
ENGİN (Devamla) - Gelelim “üretim reform paketi” adıyla süslediğiniz sanayiyle
ilgili maddelere. Sözde sanayinin geliştirilmesi ve üretimin desteklenmesi için
hazırlanan bu tasarı, içeriğinin niteliği itibarıyla AKP’nin on beş yıllık
iktidar döneminin gerek sanayide ve teknolojide gerekse eğitimde neden kayıp
yıllar olduğunun da açık göstergesidir. Gönül isterdi ki bu tasarı bugün
dünyamızda sanayi ve üretim teknolojilerinde gerçekleşen dönüşüme,
dijitalleşmeye ve endüstri 4.0 devrimine sanayimizi hazırlama niteliği taşıyan
bir tasarı olsun ve yine gönül isterdi ki bu tasarı içerdiği palyatif
önlemlerden ziyade üreticilerimizin hızla yüksek teknolojiye ve yüksek katma
değer üreten bir yapıya dönüşümünü içeren bir sanayileşme stratejisinin
yansıması olsun. Oysa bu tasarı, sanayimizin acil yapısal reform ihtiyaçlarının
dahi farkında olmayan bir tasarı, sanki bundan kırk, elli sene önce hazırlanmış
gibi.
Bakınız,
Türkiye’nin imalat sanayisinde yüksek teknolojili ürünler payı yüzde 3
civarında ve yabancı ortaklı şirketleri çıkardığımızda daha da feci bir tablo
çıkıyor karşımıza. Dünyada yüksek teknolojili ihracatındaki payımız ise sadece
binde 11. İhracatımızın yıllardır yerinde saymasının nedeni işte budur, AKP’nin
on beş yıllık iktidar döneminin sanayileşmede kayıp yıllar olmasının sebebi de
budur. 
Bir
ülkenin kalkınması o ülkenin hukuk devleti oluşuyla bire bir ilişkilidir. Eğer
bir ülkede adalet siyasileşmişse, hukuk devleti olma niteliği yok olmuşsa,
devlet bir parti devletine dönüşmüşse, kalkınma ve sanayileşme için yapılan tüm
konuşmalar tabiri caizse havanda su dövmekten öteye gidemez, tıpkı şimdi bu
tasarıda olduğu gibi. 
Evet, burada
sadece havanda su dövüyoruz çünkü Meclisimizi devre dışı bıraktınız. Ülkemizi
olağanüstü hâl içinde kanun hükmünde kararnamelerle yönetiyorsunuz. Saygın
bilim insanlarını üniversitelerden ihraç ederek üniversitelerde bilimsel
özerkliği yok ettiniz; sorgulayan gazetecileri hapse attınız; uluslararası
saygınlığımızı yok ettiniz; dış politikada ülkemizi dünyadan soyutladınız, dost
ülke bırakmadınız; liyakati bir kenara bırakarak devlet kadrolarını
yandaşlarınızla doldurdunuz; vizyonsuzluğunuzla ülkemizde genç işsizler ordusu
yarattınız. 
HÜSEYİN
KOCABIYIK (İzmir) – Siz niye yüzde 25’te kaldınız?
DİDEM ENGİN
(Devamla) – Evet, havanda su dövüyoruz çünkü demokrasimiz hasta. Her ağzınızı
açtığınızda “demokrasi” dediniz, “insan hakları” dediniz, “demokrasi” diyerek
iktidara geldiniz ama özgürlüklerimizi ve haklarımızı kısıtlayarak ülkemizin
demokratikleşme mücadelesine en büyük darbeyi siz vurdunuz.
Bir ağaç eğer
köklerinden çürümeye başlamışsa, eğer toprak o ağacı beslemiyorsa siz
istediğiniz kadar o ağaca su verin, istediğiniz kadar dallarını budayarak can
vermeye çalışın o ağacı yaşatamazsınız, tıpkı AKP iktidarı gibi.
Siz ister her
gün bir kongre toplayıp demokrasi nutukları atın ister her gün toplama
kalabalıklarla gövde gösterileri yapmaya çalışın ister her gün yeni hayalleri
halkımıza satmaya çalışın, “metal yorgunluğu” gerekçesiyle kadrolarınızı
gençleştirme masalları anlatın AKP’nin sararan yapraklarını yeşertemeyeceksiniz
çünkü söylemlerinizin de, sattığınız hayallerin de artık halkımızda
inandırıcılığı ve heyecanı kalmamıştır. Şairin dediği gibi: “Bir kere ağaran
saç bir daha kararmaz.” 
Saygılar
sunuyorum. (CHP sıralarından alkışlar)
BAŞKAN –
Teşekkür ederim Sayın Engin.
Şahsı adına Ali
Ercoşkun, Bolu Milletvekili.
Buyurunuz Sayın
Ercoşkun. (AK PARTİ sıralarından alkışlar)
ALİ ERCOŞKUN
(Bolu) – Teşekkür ederim.
Sayın Başkan,
değerli milletvekilleri; sanayinin geliştirilmesi ve üretimin desteklenmesi
yani kısaca üretim reformu paketi hakkında şahsım adına söz almış bulunuyorum.
Bu vesileyle yüce heyetinizi saygıyla selamlıyorum.
Evet, AK PARTİ
iktidarında, 2002’den bu yana hangi konuya bakarsak, hangi alana bakarsak çok
ciddi bir atılımı ve değişimi görüyoruz. 230 milyar dolarlık gayrisafi millî
hasılanın 850 milyar dolar seviyesine, 36 milyar dolarlık ihracatın 148 milyar
dolara -ki bu, 150 milyar dolarları da geçmişti aslında- diğer taraftan 3.500
dolarlık gayrisafi millî hasılanın da 11.500 dolar civarına çıktığını hep
birlikte izledik. Artık geldiğimiz noktada bir değişime, tabiri caizse
paradigma değişimine ihtiyacımız var. Yani gerek üreticinin gerek sanayicinin
bu manada yaşadığı sıkıntıların çözüleceği değişiklikleri hep birlikte, aslında
iktidarı ve muhalefetiyle birlikte yapmak durumundayız. Eğer bunu
gerçekleştirebilirsek bir adım ileriye hep beraber bu ülkeyi, bu milleti
götürme şansımız var. 
Bu manada Bilim,
Sanayi ve Teknoloji Bakanlığının almış olduğu inisiyatifle gerçekleştirdiği ve
tüm paydaşlarla görüşmeler yaparak oluşturduğu bir paketi konuşuyoruz. Her ne
kadar muhalefet buna “torba yasa” dese de aslında üretimi, üreticiyi,
sanayiciyi ilgilendiren, tüm alanları kapsayan çok önemli bir değişimle karşı
karşıyayız. Dolayısıyla, sanayici, üretici, organize sanayi bölgeleri, ticaret odaları,
sanayi odaları, TOBB, MÜSİAD, TÜSİAD, sivil toplum örgütleri yani bu konuda söz
söyleyebilecek kim varsa tüm paydaşların görüşlerinin alınarak oluşturulduğu
bir paketi buradan konuşuyoruz. Bu pakette toptan bir reddetme zihniyetine de
aslında kesinlikle karşıyız. Yani taş üstüne taş koymak istiyorsak eğer, paket
üzerindeki değişiklikleri konuşmak yerine “Biz istemiyoruz, biz bunu
reddediyoruz, kabul etmiyoruz.” anlayışının bu ülkeye, bu millete, temsil
ettiğiniz siyasi partilere de hiçbir katkısı olmamıştır, olmayacaktır da.
Dolayısıyla burada yapılması gereken, millî iradenin tecelli ettiği en yüksek
organda yani Türkiye Büyük Millet Meclisinde bu kanunla alakalı ne katkı
yapabiliriz, bizim açımızdan neleri eklememiz lazım, bunun konuşulması herhâlde
hepimize ama en önemlisi ülkemize, milletimize katkı sağlayacaktır. 
Bu kanunla
birlikte Organize Sanayi Bölgeleri Kanunu’nda birçok değişiklikler yapıyoruz ve
bu yapmış olduğumuz değişikliklerle sanayicinin üzerindeki mali yükleri
azaltıyoruz. Hepimizin sahada karşılaştığı, sanayiciyle konuştuğumuz zaman “Ya,
şu elektrik üzerindeki TRT payını kaldırın.” talebini evet, işte şimdi bu
paketle birlikte ortadan kaldırıyoruz. 
Diğer taraftan,
organize sanayi bölgelerinden alınan emlak vergileri, ot bedelinin kaldırılması,
damga vergisi ve harçların aynı şekilde kaldırılması, hafta sonu çalışmasıyla
alakalı izin alınmasının kaldırılması da gene bizim sanayiciden çok duyduğumuz
yani iktidarın çok duyduğu, sahada olanların, sanayiciye dokunanların çok
duyduğu talepleri burada hep birlikte kaldırmış oluyoruz. 
Diğer taraftan,
hepimizin arzusu olan yani üniversite ile sanayi iş birliğini daha ileri
noktaya götürecek bazı değişiklikler de bu paket içerisinde var. Hep demiyor
muyduk öğretim görevlilerini, üniversiteyi sanayiyle iç içe hâle getirelim;
evet, işte, bu paket içerisine nitelikli eleman yetiştirmenin önündeki
engelleri kaldıran ciddi değişiklikleri de atıyoruz.
Diğer taraftan,
yurt içi yerli üretimi ve yerli ürünü sağlayacak değişiklikler de var ama
bilişim sektörünü temsil eden bir kardeşiniz olarak, bilişim sektörü için çok
önemli bir değişiklik söz konusu. Artık yerli yazılımlar da sanayi ürünü olarak
kabul edilecek ve bu manada her türlü desteklerden de faydalanılacak. Ben bu
kanunun oluşumuna katkı veren başta Sayın Bakanımız olmak üzere, YÖK’ten sivil
toplum örgütlerine, Odalar ve Borsalar Birliğinden MÜSİAD’a kadar tüm
paydaşlara ayrı ayrı teşekkür ediyorum.
Hayırlı olmasını
temenni ediyor, yüce heyetinizi saygıyla selamlıyorum. (AK PARTİ sıralarından alkışlar)

BAŞKAN -
Teşekkür ederim Sayın Ercoşkun.
ÖZGÜR ÖZEL
(Manisa) – Sayın Başkanım…
BAŞKAN – Sayın
Özel…
ÖZGÜR ÖZEL
(Manisa) - İç Tüzük 60’a göre pek kısa…
BAŞKAN –
Buyurunuz, açıyorum mikrofonunuzu.
V.- AÇIKLAMALAR (Devam)
26.- Manisa Milletvekili Özgür Özel’in,
Sanayi Komisyonunun zeytin konusunda oy birliğiyle aldığı kararının memnuniyet
verici olduğuna ve Bakanın görüşülmekte olan 485 sıra sayılı Kanun Tasarısı
üzerinde söz alarak Meclisi bilgilendirmesi gerektiğine ilişkin açıklaması
ÖZGÜR ÖZEL (Manisa)
– Sayın Başkanım, teşekkür ederim.
Bugün
komisyonda, komisyonun oy birliğiyle aldığı karar biraz önce ek sıra sayısı
olarak geldi. Bu, son derece memnuniyet verici, ümit verici bir durum. Hem tüm
gruplara hem de Sayın Bakana ve değerli bürokratlarımıza bu anlamda teşekkür
ediyoruz. Bu zeytin meselesini çok daha geniş bir platformda ve tam bir
uzlaşıyla çözmek gerektiği bir kez daha ortaya çıktı. Ama biraz önce sayın
hatip söyledi. Bu, torba yasa ve komisyonun hiç ilgisi olmayan maddeler var. Bu
maddeler onların da sırtına yük ve enine boyuna müzakere etme imkânı da yok.
Dün yirmi dakikalık sözlerde bir şey demedik ama bugün on dakikalık sözlerde de
Sayın Bakanın söz talep etmediği anlaşılıyor. Bu iktidar partisi grubunun sayın
bakanların Meclise bilgi vermesiyle ilgili çok önemli ve kendilerinin de arzu
edecekleri ve terk etmemeleri gereken bir ödevi ve bir sorumluluğu birazcık,
işte, zaman ekonomisi açısından görüp o yirmi dakikayı, bu on dakikayı kâr
bilmek doğru değil.
(Mikrofon
otomatik cihaz tarafından kapatıldı)
ÖZGÜR ÖZEL
(Manisa) – Müsaadenizle efendim toparlıyorum.
BAŞKAN –
Buyurunuz açıyorum.
ÖZGÜR ÖZEL
(Manisa) – Biz Sayın Bakanı, iletişimini son derece olumlu görüyoruz. Kendisini
kürsüde dinlemek ve bu tasarıyla ilgili Meclise yapacağı bilgilendirmeden de
faydalanmak isteriz. Birinci bölümde de olmadığı anlaşılıyor ama bundan sonraki
bölümlerde hem iktidarın hem Sayın Bakanın konuşmadığı bir yasama süreci hem
torba yasa hem temel kanun gerçekten birazcık Meclisin hak ettiği bir davranış
biçimi olmuyor.
Teşekkür ederim
Sayın Başkanım.
BAŞKAN –
Teşekkür ederim Sayın Özel.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485) (Devam)
BAŞKAN – Şahsı
adına ikinci konuşmacı Okan Gaytancıoğlu, Edirne Milletvekili.
Buyurunuz Sayın
Gaytancıoğlu. (CHP sıralarından alkışlar)
OKAN
GAYTANCIOĞLU (Edirne) – Sayın Başkan, değerli milletvekilleri; görüşülmekte
olan yasanın birinci bölümüyle ilgili şahsım adına söz almış bulunmaktayım,
yüce Meclisi saygıyla selamlarım.
Evet, bu da bir
torba yasa. Yasanın içerisinde adı, üretim, reform... Üretimi artıracak konular
da var, üretimi engelleyen konular da var. Teşekkür ediyoruz zeytinliklerle
ilgili bölümü çektiniz ancak çekerken dediniz ki “Yeniden de getirebiliriz.” 
Peki,
içinde neler var? Meralar var. Bakın, Türkiye’deki meralar son elli yılda 41
milyon hektar alandan 13 milyon hektara inmiş. Ya, biz üretim yapacaksak bunu
artırmayı konuşmamız lazım. 41 milyon hektar alanın neredeyse yarısından bile
fazlası azalmış. Hâlbuki gelişmiş ülkeler meralarını canları gibi korurlar.
Biz
de bir yasa çıkardık 1998 yılında. Bu yasada meralar gerçek amacında
kullanılsın dedik. Mera vasfını kaybeden araziler zaten var. Bunları da
çıkarabilirsiniz, bu da bir komisyon marifetiyle oluyor. Neden biz şimdi
bunların ot parasını verelim? Bunları da kullanalım. Neden? Sanayinin önü
açılsın. Ya, sanayinin başka alanı mı yok? Türkiye’de bir sürü alan var, ben
size söyleyeyim: Tam 50 milyon dekar alan boş. Buralarda üretim yapalım,
buralara sanayi tesislerini kuralım. 
Şimdi,
benden önceki hatip AKP’nin Türkiye’yi değiştirdiğini söyledi, millî gelir
rakamlarından bahsetti, 3.500 dolarlardan 10 bin dolarlara geldiğini söyledi.
Bir, bir defa, hesaplama yöntemlerini değiştirdiniz. Neden bizim 120 milyar
dolar iç ve dış borcumuz vardı demiyorsunuz? Şu an 800 milyar dolar iç ve dış
borca çıktık. Yani, başka ülkelerin paralarını alarak biz buralara gelmişiz,
gelirimizi artırmışız. 45 milyon insan yoksulluk sınırında, neden bunu
söylemiyorsunuz? 
Evet,
AKP Türkiye’yi değiştirdi, dönüştürdü. 2002’de sıfır terör vardı, bakın, her
gün şehitler veriyoruz. Bu mu değişim, bu mu dönüşüm? 2002’de Türkiye’nin o
zaman yüzde 30’unu oluşturan çiftçilerin tam 1 milyar lira yani o günkü parayla
1 katrilyon lira borçları vardı, şu an tam 80 milyar lira yani 80 katrilyon
borçları var. 2002’de yüzde 8 işsizlik vardı, bugün yüzde 13 işsizlikten
bahsediyoruz. 2002’de Türkiye’nin tarımında dış ticaret fazlası vardı; tarım
ürünlerini satıyorduk, dışarıdan alıyorduk, arada 2-3 milyar dolar fark vardı,
bu bizim artı hanemize yazılıyordu. Bir de bu ürünleri işleyip gıda olarak
satıyorduk, Türkiye tarımdan para kazanan bir ülkeydi.
Bakın, bugün
hayvan ithalatını konuşuyoruz. Her gün hayvan ithalatı yapılıyor Türkiye’ye,
tam altı yılda 5 milyar dolara yakın hayvan ithalatı yaptık, kırmızı et
ithalatı yaptık. Sonuçta gelinen nokta, Türkiye yine hayvan ithal ediyor.
Kıymanın kilosu 18 liradan 50 liraya çıktı. Bu mu dönüşüm? Bunun neresi
dönüşüm. Ve siz, en ucuz yem kaynağı olan meralara şimdi gözünüzü dikiyorsunuz.
Anayasal olarak meralar köylünündür. Bırakın köylü ucuza yem sağlasın.
Ben bu pakette
şunu görmek isterdim... Gördüğümüz güzel şeyler var. Evet, sanayicinin TRT
payını kaldırıyorsunuz, güzel. Yerli sanayiciye bilişimde destek veriyorsunuz,
güzel. Ama demeliydiniz ki: Biz üretimi artırmak istiyoruz. Madem ithalat
yapıyoruz hayvancılıkta, 5 milyar dolar para vermişiz, bu parayı vermeyelim. Bu
paranın bir bölümüyle meraları koruyalım, meralara su götürelim, meraları
gübreleyelim, meralara göz dikenleri içeriye atalım, meraları koruyalım,
gözümüz gibi bakalım.
Bakın, Yeni
Zelanda’dan örnek vermek istiyorum. Yeni Zelanda’da sütün litresi ne kadar
biliyor musunuz? Tam 38 kuruş ve Yeni Zelandalı para kazanıyor. Bizde sütün
litresi 1 lira 20 kuruş ve bizim üreticimiz 1 lira 20 kuruşa yem alıyor. Böyle
bir hesap olur mu? Şimdi, bedava yem kaynağı meralar varken, biz de burada
üretimi konuşuyoruz! Gelin bu meraları da çekelim arkadaşlar, güzel bir iş
yapalım. Ramazandayız, hayırlı bir iş yapalım, meraları da çekelim, direkt
sanayiyi konuşalım. 
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Gaytancıoğlu. 
Sayın
milletvekilleri, birinci bölüm üzerinde gruplar ve şahıslar adına yapılan
konuşmalar sona ermiştir. 
Şimdi, birinci
bölüm üzerinde İç Tüzük’ün 72’nci maddesine göre verilmiş bir önerge vardır,
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın birinci bölümünün görüşmelerine İç
Tüzük’ümüzün 72’nci maddesi gereğince devam edilmesini arz ve teklif ederiz. 
 Özgür Özel  Tahsin
Tarhan Mahmut Toğrul
 Manisa Kocaeli Gaziantep

 Okan Gaytancıoğlu Kazım
Arslan 
 Edirne Denizli
BAŞKAN –
Önergeyi oylarınıza…
III.- YOKLAMA
(CHP
sıralarından bir grup milletvekili ayağa kalktı) 
ÖZGÜR ÖZEL
(Manisa) Yoklama istiyoruz. 
BAŞKAN - Bir
yoklama talebi vardır.
Sayın Özel,
Sayın Tarhan, Sayın Gaytancıoğlu, Sayın Dudu, Sayın Arslan, Sayın Köse, Sayın
Yedekci, Sayın Doğan Türkmen, Sayın Gürer, Sayın Bektaşoğlu, Sayın Özdemir,
Sayın Tüm, Sayın Budak, Sayın Pekşen, Sayın Bozkurt, Sayın Akaydın, Sayın Koç,
Sayın Altaca Kayışoğlu, Sayın Bircan, Sayın Yeşil. 
Yoklama için iki
dakika süre veriyorum. 
(Elektronik
cihazla yoklama yapıldı) 
BAŞKAN –
Toplantı yeter sayısı vardır.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485) (Devam)
BAŞKAN -
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Şimdi birinci
bölüm üzerinde soru-cevap işlemi gerçekleştireceğiz, sorulardan başlayacağız.
İsimler toplantı
yeter sayısı istenmiş olması nedeniyle silindi. Okuyorum, bilginize sunuyorum,
ilgili arkadaşlar yeniden sisteme girsinler: Sayın Mahmut Tanal, Sayın Erkan
Aydın, Sayın Ömer Fethi Gürer, Sayın Kazım Arslan, Sayın Ceyhun İrgil, Sayın
Elif Doğan Türkmen.
Sayın Tanal
buradaysa Sayın Tanal’dan başlıyoruz.
Buyurun Sayın
Tanal.
MAHMUT TANAL
(İstanbul) – Teşekkür ediyorum Sayın Başkan. 
Soru 1: 1991 ile
2002 arasında, on iki yıllık dönem içerisinde ne kadar arazi sulamaya
açılmıştır, 2003 ile 2014 arasında ne kadar arazi sulamaya açılmıştır?
Soru 2: 1988’de
kişi başına kaç kilogram buğday düşüyordu, bugün Türkiye'de kişi başına kaç
kilogram buğday düşmektedir?
Soru 3: 2002
yılında kaç ton bakliyat üretiyorduk, 2016 yılında kaç ton bakliyat ürettik?
Teşekkür ederim.
BAŞKAN – Sayın
Erkan Aydın…
Sayın Gürer…
ÖMER FETHİ GÜRER
(Niğde) – Teşekkür ederim Sayın Başkan.
Sayın Bakan,
Bakanlar Kurulu kararıyla Niğde ili Bor ilçesinin Seslikaya, Emen ve Badak
köyleri arasında bulunan 2.539 hektar alan güneş enerji yatırımları için enerji
ihtisas endüstri bölgesi kabul edilmişti. 19 Kasım 2015 tarihinde karar
yayınlandı. Aynı dönemde farklı bölgelerde başlayan yatırımlara geçildi. Niğde
ilinde neden bu yatırım başlamadı?
İkinci sorum:
Bor organize sanayi bölgesinde doğal gaz ne zaman verilecektir? Bu kapsamda
bakanlığınızca sağlanacak destek bulunmakta mıdır?
Teşekkür ederim.
BAŞKAN – Sayın
Kazım Arslan…
KAZIM ARSLAN
(Denizli) – Sayın Bakana soruyorum, her ne kadar kendi bakanlığıyla ilgisi
olmasa da güncel olması sebebiyle soruyorum: Denizli Tavas Nikfer Barza
Ovası’nda inanılmaz bir dolu afeti olmuştur, ekim ve dikim alanlarını tamamen
yok etmiştir, büyük bir zarar oluşmuştur. Geçtiğimiz günlerde Trakya’da da aynı
şekilde dolu afatı meydana gelmiştir. Tavas Nikfer Barza Ovası’nda 10
santimetreye yakın oluşan dolunun vermiş olduğu zararın bir an önce tespitinin
yapılarak dolunun mahalleye verdiği bu zararın giderilmesini, afet bölgesi ilan
edilmesini, çiftçilerin borçlarının ertelenmesini istiyorum.
Teşekkür ederim.
BAŞKAN – Sayın
İrgil… 
Sayın Doğan
Türkmen…
ELİF DOĞAN
TÜRKMEN (Adana) – Teşekkür ederim Başkanım.
AKP iktidarı her
seçim öncesi taşeron işçilerine kadro sözü veriyor. 1 Kasım genel seçimi öncesi
AKP taşeron işçiye üç aylık reform paketinde kadroya alma sözü vermiştir.
Başbakan 22 Mart 2016 tarihinde aynı sözü vermiştir. Bugün 13 Haziran 2017,
taşeron işçiler kadro bekliyorlar. Sayın Bakana, Sayın Başbakana soruyorum:
Taşeron işçilerin bekledikleri kadro müjdesini niçin vermiyorsunuz? Taşeron
işçilere verdiğiniz sözünüzü neden tutmuyorsunuz?
BAŞKAN – Sayın
Pekşen…
HALUK PEKŞEN
(Trabzon) – Teşekkür ederim Sayın Başkan.
Sayın Bakan,
Türkiye'nin en önemli ihraç ürünlerinden birisi de fındık. Dünyada fındığa
dayalı çikolata üretimi 7 milyon ton. Türkiye'nin toplam üretimi çikolata
sanayisinde 90 bin ton ama Sakarya’dan Sarp’a kadar olan Karadeniz Bölgesi’nin
tamamı büyük bir fındık ekonomisi oluşturuyor. Bu bölgede fındığa dayalı
çikolata sanayisine yatırım teşviki vermeyi düşünüyor musunuz? Bu konuda bir
yatırım planlamanız var mıdır?
Teşekkür ederim.
BAŞKAN – Sayın
Gaytancıoğlu…
OKAN
GAYTANCIOĞLU (Edirne) – Teşekkür ederim Sayın Başkan.
Benim birkaç
tane sorum var. Türkiye'de son yıllarda kaç tane patent verilmiştir?
İkinci sorum:
Türkiye üniversiteleri dünyada akademik yayın sıralamasında kaçıncı sıralarda
yer almaktadır? YÖK Başkanının orada olduğunu görüyorum. A, B, C değerlendirme
kriterlerine göre, A sınıfı, B sınıfı, C sınıfı yayın sayıları hakkında
dünyadaki yerimizi bize söyleyebilir mi?
Üçüncü sorum:
Ülkemizde üniversite mezunu işsizlerin sayısı her geçen gün artmaktadır.
Gençlik ve Spor Bakanlığınca verilen yükseköğrenim kredisi kullanan
öğrencilerden üniversiteden mezun olduktan sonra iş bulamayanlar bu kredilerini
ödeyememekte, dolayısıyla ihtarname almaktadırlar. Buna göre, icra takibine
konu olan kişi sayısının 2010 yılı itibarıyla yıllara göre dağılımı kaçtır?
BAŞKAN – Sayın
Toğrul…
MAHMUT TOĞRUL
(Gaziantep) – Teşekkür ediyorum Sayın Başkanım. 
Sayın Bakanım,
şu anda temel bilimlerde öğrenci doluluğu oranımız nedir?
İkinci sorum:
Temel bilimlerde çalışan öğretim üyesi sayısı siz iktidara gelmeden önce neydi,
şu anda değişim nedir? Kaç fakülte öğrenci alamadığından şu anda eğitim öğretim
yapamamaktadır? Bunların cevaplarını istiyorum.
Teşekkür
ediyorum.
BAŞKAN –
Teşekkür ederim Sayın Toğrul.
Cevaplar için
Hükûmete söz vereceğim.
Buyurunuz Sayın
Bakan.
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Sayın Başkan, teşekkür ediyorum.
Şimdi, burada
bazı sorularda rakamlar soruluyor, tabii ki rakamlar, hazır, yanımızda değil;
rakamlı soruları yazılı olarak cevaplandıracağız. 
Sayın Gürer’in
sorusu var, Niğde Bor’la ilgili. Şimdi, Sayın Gürer, enerji ihtisas bölgeleri
Bor’da var, Karapınar’da var, birkaç bölge daha var. Karapınar’da bir ihale
yaptık, yapıldı, onun sonuçlarını bekledik, onun sonuçlarından olumlu sonuç
aldık. Dolayısıyla bundan sonraki süreçte iyi bir örneğimiz var, Niğde Bor’u da
hızlandıracağız. 
Sayın Arslan’ın
sorusu var, Denizli Tavas’ta dolu olduğunu, zarar tespiti yapılması gerektiğini
söylüyor. Bunu AFAD’dan sorumlu Bakanımızla görüşeceğim Sayın Arslan, gerekeni
yaparız.
Sayın Türkmen’in
sorusu var, taşeron işçilerle ilgili kadro sorunu. Bu konuda bir çalışma yaptı
Hükûmetimiz. İki alternatif gündemde, Bakanlar Kuruluna sunum yapıldı,
bunlardan birisine karar vereceğiz.
Sayın Pekşen’in
sorusu fındıkla ilgili. Zaten biz bir teşvik veriyoruz, tarımsal teşvikler
veriyoruz ama çikolata için fındığa yeni yatırım teşviki gibi bir konu
gündemimizde yok Sayın Pekşen. Yani gündemimizde böyle bir konu yok, bunu ifade
edeyim.
Sayın Gaytancıoğlu’nun
sorusu var patentlerle ilgili, üniversitelerin sıralamasıyla ilgili. Şimdi,
Komisyon sırasında da bu konu gündeme gelmişti. Hatırlayacaksınız, fizik,
kimya, biyoloji gibi bölümlerde, matematik gibi, temel bilimler gibi bölümlerde
öğrenci doluluk oranı yüzde 90’ın üzerinde. Bu her yıl daha da artıyor.
Onun dışında,
öğrenci sayıları var elimizde. Biyolojide 1.455, fizikte 721, kimyada 1.676,
matematikte 3.803; bunlar 2016 ÖSYS sonuçlarına göre öğrenci sayıları. 2017’de
kontenjanlarımız arttı. 2017’deki rakamlar: Biyolojide 1.710, fizikte 926,
kimyada 1.906, matematikte 4.115.
BAŞKAN – Sayın
Bakan, bir saniye efendim…
Sayın
milletvekilleri, biliyorum iftar saati yaklaştı, bir an önce ara verilmesini
bekliyorsunuz ancak Sayın Bakanın açıklamalarını eminim birçok arkadaşımız
dinlemekte zorlanıyordur. Lütfen, sükûnete davet ediyorum.
Buyurunuz Sayın
Bakan.
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Şimdi, Sayın Gaytancıoğlu’nun bir diğer
sorusu: Adresli yayın sayısı itibarıyla Türkiye dünyada 18’inci sırada yayın
bakımından. 
“İşsiz sayısı
artıyor.” diye bir söylemi oldu, YURTKUR kredilerinin ödenmesinde sıkıntı
olduğunu söyledi. İşsizlikle ilgili, biliyorsunuz, bir istihdam seferberliğimiz
var, bunun sonuçlarını, iyiye gittiğini önümüzdeki aylarda daha fazla
hissedeceğiz.
Sayın Gürer’in
sorusuna döneceğim, OSB’lerin doğal gaz sorunuyla ilgili bir sorusu oldu. Bu
mevcut tasarı kanunlaştığında bu sorun çözülecek. 
Diğer sorularla
ilgili cevaplarımızı yazılı olarak vereceğiz.
Teşekkür ederim
Sayın Başkanım.
BAŞKAN –
Teşekkür ederim Sayın Bakan.
Henüz süremiz
var, sorulara devam ediyoruz.
Sayın Gürer…
ÖMER FETHİ GÜRER
(Niğde) – Sayın Bakan, iş cinayetlerinde Avrupa 1’incisiyiz, dünya 3’üncüsüyüz.
Sosyal tarafların anlaşmasıyla 6331 sayılı İş Sağlığı ve Güvenliği Kanunu bu
kez, 6’ncı kez değişikliğe uğruyor. Bu değişiklikle, 50 kişiden az olan yerde
iş güvenliği uzmanı ve iş yeri hekimi görevlendirme zorunluluğu yine
erteleniyor. Bu kadar iş kazasının olduğu ve meslek hastalıklarının arttığı bir
dönemde 50 kişiden az çalışanın olduğu yerde iş güvenliğiyle ilgili bu kadar
hassas bir konunun 2020’ye kadar ertelenmesinin gerekçesi ne olabilir? Çünkü,
bu, 50 kişiden az olan iş yerlerinde iş cinayetlerinin azımsanmayacak derecede
yüksek olduğu da bilgilerinizdedir. Bu konuda bir açıklama yapar mısınız?
Teşekkür
ederim.
BAŞKAN
– Sayın Doğan Türkmen…
ELİF
DOĞAN TÜRKMEN (Adana) – Teşekkür ederim Başkanım.
Adana,
Kalkınma Bakanlığı tarafından tarım kenti olması yönünde tespiti yapılan bir
şehir. Sayın Bakanın Bakanlığı ve Kalkınma Bakanlığının birlikte ve organize
çalışması kaçınılmaz. Sayın Bakana soruyorum: Adana’da tarıma dayalı sanayinin
gelişmesi için herhangi bir planınız var mı, varsa bu planlar nelerdir?
BAŞKAN
– Sayın Yedekci…
GÜLAY
YEDEKCİ (İstanbul) – Teşekkür ediyorum Sayın Başkan.
YÖK
Başkanlığının üniversitelerdeki bilginin teknolojiye, teknolojinin ürüne
dönüşmesiyle ilgili olarak üniversite-sanayi iş birliğiyle ilgili yaptıkları ve
somut olarak ürün elde ettikleri bir çalışma var mıdır? Bu konuda ne
düşünüyorlar?
TÜBİTAK’la
ilgili son dönemlerdeki eleştirileri biliyoruz. İşte, duayla büyüyen bitkiler,
İlayda kızımızın Nobel Fizik Ödülü'ne Doğru İlk Adım Ödülü’nü alması ama o
çocuğun TÜBİTAK’ta kabul bile görmemesi gibi sıkıntılar vardı. Artık TÜBİTAK’ta
nasıl bir anlayış hâkimdir? Bu konuda herhangi bir çalışma yapılmış mıdır?
Teşekkür
ederim.
BAŞKAN
– Sayın Yaşar Tüzün…
YAŞAR
TÜZÜN (Bilecik) – Sayın Bakana ve Hükûmete sormak istiyorum: Seçim bölgem
Bilecik başta olmak üzere tüm Türkiye’de tarımla uğraşan, çiftçilikle uğraşan
vatandaşlarımızın bir mağduriyeti var, o da şu: Sigorta şirketlerinin kendi
aralarındaki anlaşmazlıklarından dolayı traktörlerin sigortası
yapılamamaktadır. Bu doğrultuda başta Emniyet ve Jandarma olmak üzere Türk
köylüsünün ve çiftçisinin kullandığı traktörlere ceza yazılmakta ve hatta
bağlanmaktadır. Bu konuda sigorta şirketleriyle ilgili bir görüşmeniz var mı?
Türk köylüsünün ve çiftçisinin kullandığı traktörlere ne zaman sigorta yaptırma
durumu getireceksiniz?
BAŞKAN
– Sayın Toğrul…
MAHMUT
TOĞRUL (Gaziantep) – Teşekkür ederim Sayın Başkan.
Sayın
Bakana biraz önce fakültelerin doluluk oranını sormuştum ama şimdi tabii ki
kontenjanlar 60 kişiden 11 kişiye indirildiği için “Yüzde 90” dediler. Ben
Sayın Bakana soruyu değiştirerek soruyorum: 2010 yılında fizik, kimya,
matematik bölümlerinde kaç öğrencimiz vardı, şu anda kaç öğrencimiz var? Aynı
şekilde, yine, temel bilimlerde öğretim üyesi sayısı 2010 ile şimdi arasında
nasıl bir değişim göstermiştir? Bunları tekrar soruyorum.
Teşekkür
ediyorum. 
BAŞKAN
– Teşekkür ederim Sayın Toğrul.
Cevaplar
için Sayın Bakana söz veriyorum.
Buyurunuz Sayın
Bakan. 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Sayın Başkan, teşekkür ediyorum. 
İlk soru, İş
Sağlığı Yasası’nın ertelenmesiyle ilgiliydi. İş sağlığı hizmetlerini yürütecek
iş yeri hekimi ihtiyacı çok yüksek oranlarda. Yaklaşık 30 bin civarında iş yeri
hekimine ihtiyaç var. Şu anda da aktif çalışan iş yeri hekimi sayısı 13.450.
Yeterince iş yeri hekimi olmadığı için bu yasayı 2020’ye öteliyoruz ve çalışan
sayısını 10’dan 50’ye çıkarıyoruz. Dolayısıyla, hekim yetersizliğinden dolayı
bu düzenlemeyi yapıyoruz. 
Sayın Türkmen’in
sorusu vardı: “Adana’da tarıma dayalı sanayinin gelişmesiyle ilgili bir
çalışmanız var mı?” Adana’da tarıma dayalı olarak, Karataş’ta su ürünlerini
işleme ihtisas organize sanayi bölgesi çalışmamız var. 
(Mikrofon
otomatik cihaz tarafından kapatıldı) 
BAŞKAN –
Mikrofonunuzu açıyorum Sayın Bakan. Lütfen, tamamlayınız.
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Yine Sarıçam ilçesinde de gıda ihtisas
OSB kurma çalışmamız var. 
Üniversite-sanayi
iş birliğiyle ilgili sorular vardı. Bu tasarı yasalaştığında, inşallah,
üniversite ile sanayinin iş birliğini daha kolay tesis edeceğiz. 
TÜBİTAK’la
ilgili de biliyorsunuz bir düzenleme yaptık, Komisyondan geçti, Genel Kurula
geldiğinde bu sorunuzu daha rahat cevaplandıracağız. 
YÖK’te
yapılanlar: Daimi Üniversite Sanayi İşbirliği Komisyonu oluşturuldu. Kamu
kurumları ve dış paydaşlara da yer verildi. Mevcut değişiklik çalışmaları devam
ediyor, yönetmelikle yapılacak. Bu kanun değişikliğiyle de daha fazla
üniversite-sanayi iş birliği gerçekleşmiş olacak.
Sayın Başkanım,
teşekkür ediyorum.
BAŞKAN –
Teşekkür ederim Sayın Bakan.
Sayın
milletvekilleri, birinci bölüm üzerindeki görüşmeler tamamlanmıştır. 
Şimdi, birinci
bölümde yer alan maddeleri, varsa o madde üzerindeki önerge işlemlerini
yaptıktan sonra ayrı ayrı oylarınıza sunacağım.
1’inci madde
üzerinde ikisi aynı mahiyette olmak üzere toplam üç önerge vardır, önergeleri
okutuyorum:
Türkiye Büyük
Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 1’inci maddesinin aşağıdaki şekilde değiştirilmesini
arz ve teklif ederiz.
“Madde 1:
2/1/1924 tarihli ve 394 sayılı Hafta Tatili Hakkında Kanun ilga edilmiştir.”
 Fahrettin Oğuz Tor Mehmet
Necmettin Ahrazoğlu  Deniz Depboylu
 Kahramanmaraş Hatay
 Aydın
 Arzu Erdem  Ahmet
Selim Yurdakul Muharrem Varlı
 İstanbul  Antalya Adana
BAŞKAN – Şimdi
okutacağım iki önerge aynı mahiyette olduğundan önergeleri birlikte işleme
alacağım.
Şimdi, aynı
mahiyetteki bu önergeleri okutuyorum:
Türkiye Büyük
Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 1’inci maddesinin tasarı metninden
çıkarılmasını arz ve teklif ederiz.
 Kazım Arslan Mahmut
Tanal  İrfan Bakır
 Denizli İstanbul
 Isparta
 Akif Ekici  Tahsin
Tarhan Didem Engin
 Gaziantep  Kocaeli İstanbul
 Tacettin Bayır
 İzmir
Aynı mahiyetteki
diğer önergenin imza sahipleri:
 Filiz Kerestecioğlu Demir Ahmet
Yıldırım  Mahmut Toğrul
 İstanbul Muş
 Gaziantep
 Garo Paylan  Behçet
Yıldırım Erol Dora
 İstanbul  Adıyaman Mardin
 Ertuğrul Kürkcü
 İzmir
BAŞKAN – Komisyon
önergelere katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Aynı
mahiyetteki önergelerle ilgili olarak önerge sahiplerine söz vereceğim.
İlk konuşmacı
Mahmut Tanal, İstanbul Milletvekili.
Buyurunuz Sayın
Tanal. (CHP sıralarından alkışlar)
MAHMUT TANAL
(İstanbul) – Değerli Başkan, değerli milletvekilleri; hepinizi saygıyla
selamlıyorum.
Değerli
arkadaşlar, burada getirilen taslağı aynen size okuyorum: “394 sayılı Hafta
Tatili Hakkında Kanun yürürlükten kaldırılmıştır.” diyor. Bu kanun 1924
yılında, cumhuriyetin ilanıyla birlikte getirilen bir devrim yasası
niteliğindedir. Burada aslında yapılmak istenen, sanayicinin ve üretimin
artırılmasına yönelik değil. Ne deniliyor? “Efendim, sanayicinin üzerindeki
yükün kaldırılması için biz hafta sonu ruhsatı vereceğiz, harçtan muaf olsun.”
deniliyor. 
O zaman, ben
Sayın Bakana şunu söylüyorum. Gerçi Sağlık Bakanımız burada ama bilemiyorum,
onun alanını ne kadar ilgilendirebilir.
Şimdi, burada,
“Hafta sonu ücret alındığı için, biz, bunu, tatili kaldırıyoruz.” diyorlar. O
zaman şu eklenilebilir: 394 sayılı Kanun kalsın, hafta sonu ruhsatı harçtan
muaftır ve burada “Harçtan muaftır.” denilirse, bu ibare konulursa bu Hafta
Tatili Hakkında Kanun yürürlükte kalmış olur değerli arkadaşlar. Yani buradaki
asıl amaç, hafta sonu ruhsatının alınması bir bedele tabiyse, biz sanayicinin
bu işini kolaylaştırmak istiyorsak “Harçtan muaftır.” diyelim, bu sorunu
bitirelim.
İki: Eğer siz
komple bu 394 sayılı Kanun’u yürürlükten kaldırırsanız olabilecekler nedir?
Çalışanın, gerek günlük olarak gerek haftalık olarak gerek yıllık olarak tatil
hakkı var. Şimdi, burada, tatil hakkı, dinlenme hakkı -Anayasa’mızın 50’nci
maddesinde yazılı- onun en doğal, anasının ak sütü gibi helal olan hakkıdır.
Eğer biz tatili kaldırırsak, çalışanın dinlenmesini engellemiş olursak -Sayın
Bakanımızın hekim olması nedeniyle, aslında, bu, benim için bir şans oldu-
dinlenmeyen kişi, tatil hakkı kaldırılan insan ruhsal anlamda, psikolojik
anlamda rahatsız olur ve bu, hastalıklara sebebiyet verir. Buna ne denilir?
“Tükenmişlik sendromu” denilir. Peki, siz, eğer tatili kaldırırsanız tatil
yapmayan insanlar tükenmişlik sendromuyla karşı karşıya kalır, uyku
bozuklukları olur ve netice itibarıyla bedensel sıkıntılar yaşar. 
Bununla birlikte
tatil hakkı… Hepimiz bir tatil yapınca ne yapıyoruz? Ailemizin ihtiyaçlarını temin
ediyoruz. Anayasa’mızın 41’inci maddesi uyarınca, ailenin bütünlüğünü sağlamak
için bu tatile de ihtiyaç var değerli arkadaşlar. Eğer bu tatilleri kaldırırsak
ailenin dağılmasına da sebebiyet vermiş oluruz, onun zeminini hazırlamış oluruz
ki bu doğru bir hadise değil. Şu denilebiliyor: “Efendim, e, işveren isterse…” 
Değerli
arkadaşlar, o zaman işveren “Kardeşim, bu iktidar pazar günü çalışmayı da
serbest bıraktı, ben keyfime göre cuma günlerini tatil yapacağım.” diyecek.
Peki, cuma günlerini tatil yaparsa şeriat hükümleri uyarınca tatil hangi
gündür? Cuma günleridir. Acaba sizin bu tatil kanunundan rahatsız olmanızın
nedeni… İleride herkesin cuma günü tatil yapması nedeniyle fiilî durumda, cuma
günü tatildir, “Ne yapalım, herkes cuma günü tatil yaptırıyor, biz de cuma günü
tatildir kanununu getirelim.” diyeceksiniz bu sefer. (AK PARTİ sıralarından
gürültüler)
SAĞLIK
BAKANI RECEP AKDAĞ (Erzurum) – Öyle bir şey yok. 
AHMET
UZER (Gaziantep) – Ne alakası var? 
MAHMUT
TANAL (Devamla) – Değerli arkadaşlar, burada, bu, tamamen, Anayasa’nın 2’nci
maddesindeki laik hukuk devletine, Anayasa’nın 50’nci maddesine, aynı zamanda
sosyal ve kültürel sözleşmenin 7’nci maddesine de aykırıdır. Burada benim
sizden istirhamım şu: Gayet rahat, nasıl hep birlikte istişare edildi, bu
zeytincilik yasası geri çekildiyse size öneride bulunuyoruz. Bir: Eğer amacınız
gerçekten sanayicinin üzerindeki yükü kaldırmaksa “Hafta sonu çalışmaları, eğer
ruhsata ihtiyaç varsa harçtan muaftır, ruhsatlar harçtan muaftır.” deyin,
buradaki amaca ulaşmış oluruz ama eğer gerçekten “Bu, işverene yük getiriyor,
biz işverene yük getirdiği için bunu kaldırıyoruz.” diyorsanız bu önerimizin
kabul edilmesi lazım. Ama “Yok arkadaş, bizim rejimle hesaplaşmamız var, biz
rejimi değiştirmek istiyoruz. Bunlar rejimin önündeki taşlardır, biz bu
engelleri kaldırıyoruz.” diyorsanız…
AHMET
UZER (Gaziantep) – Ne alakası var ya? 
MAHMUT
TANAL (Devamla) – …bu da Anayasa’nın 2 ve 50’nci, uluslararası medeni ve
kültürel hakların 7’nci maddesine aykırıdır. 
(Mikrofon
otomatik cihaz tarafından kapatıldı) 
MAHMUT
TANAL (Devamla) – Teşekkür ediyorum, saygılarımı sunuyorum. (CHP sıralarından
alkışlar) 
BAŞKAN
– Teşekkür ederim Sayın Tanal. 
Sayın
Tanal konuşmasını zamanında bitirdi, teşekkür ederim. 
Önergelerle
ilgili olarak konuşma süresi, sayın milletvekilleri, bildiğiniz gibi beşer
dakikadır. Bu süreyi aşan bir ek süre talebi uygulamam olmayacaktır. Onu
bilgilerinize şimdiden sunuyorum. 
Aynı mahiyetteki
ikinci önerge hakkında söz isteyen Behçet Yıldırım, Adıyaman Milletvekili. 
Buyurunuz Sayın
Yıldırım. (HDP sıralarından alkışlar) 
BEHÇET YILDIRIM
(Adıyaman) – Teşekkürler Başkanım. 
485 sıra sayılı
torba Yasa Tasarısı’nın 1’inci maddesi üzerine partim Halkların Demokratik
Partisi adına söz almış bulunmaktayım. Genel Kurulu saygıyla selamlıyorum. 
Tasarının özü,
ekonomiye canlılık kazandırılması adına yatırımların teşvik edilmesidir.
“Teşvik” adı altında harçlardan muafiyet, bürokratik engellerin ortadan
kaldırılması, kredi imkânlarının genişletilmesi gösterilmiştir. 
Getirdiğiniz bu
teşvik yasalarıyla yaşanılabilir çevre hakkı, sosyal adalet ilkeleri, toplumsal
anlamda ekonomik kalkınmayı değil, toplumun ihtiyacını değil; piyasanın,
sermayenin, birkaç ulusal ve uluslararası şirkete rant alanı yaratmaya çalışmak
kısmını şimdilik bir not olarak belirttikten sonra şu hususa özellikle
dikkatinizi çekmek istiyorum: Bakın, AKP on beş yıllık iktidar döneminde
getirmediği kadar teşvik yasasını nerdeyse son bir kaç yılda getirmiştir. Bu
Meclis “teşvik üstüne teşvik” diyor, her gün “şu alanın, bu alanın teşvik
edilmesi” diye yasal düzenlemeler getiriliyor ancak, tam tersi, ülkede bu
teşvikler ile ekonomik iyileşme arasında garip bir şekilde ters orantı var
sanki. Hangi yasayla hangi ekonomik teşviki getirirseniz getirin, bu
darboğazdan kurtulamıyoruz. On beş yıllık iktidarınız sonucunda bozduğunuz
ekonomik istikrarı sadece mali anlamda getireceğiniz teşvik yasalarıyla
düzeltmeniz mümkün değildir. Biz bu söylediğimizi bu Mecliste defalarca dile
getirdik ancak bunu AKP hükûmetlerine bir türlü anlatamadık. 
İstikrar, sadece
aldığınız oyla veya tek başınıza iktidar olmanızla sağlanan bir şey değildir.
Yüzde 50’lere yakın oy alıyor ancak hem ekonomik hem sosyal hem de siyasal
anlamda yüzde 10’luk bir istikrar sağlayamıyorsanız sayısal olarak barajı
aşıyor ancak siyasal, ekonomik, sosyal anlamda barajın altında kalıyorsunuz
demektir.
Burada temel
sorun “ekonomi” başlığı altında yapacağınız düzenlemelerle çözüme ulaşmanız
mümkün değildir. Bu getirdiğiniz teşvik yasalarının altını demokrasi, adalet,
barış gibi kavramlarla ve uygulamalarla doldurmazsanız, hukuk güvencesi gibi
asıl yapı taşlarıyla öremezseniz hiçbir teşvik yasasının toplumsal ve siyasal
anlamda çözüm üretmeyeceğini, sadece birkaç şirket veya girişimcinin rantına
rant katacağını bilmelisiniz.
Sayısal anlamda
bir istikrar var gibi gözükse de tek başına bir hükûmet var, hatta yetmedi tek
adama kadar bile geldi. Ancak ne hikmetse yatırımın genişlemesi, çeşitlenmesi
ve büyümesi adına bir istikrar yok, hatta geriye gidişte negatif anlamda bir
istikrar mevcut hâle geldi. 
Bırakın büyük
yatırımcıyı, mahallenizin herhangi bir sokağındaki bakkal Ahmet'e, kasap
Mehmet'e sorun, size niçin yatırım yapmayacaklarını söyleyecekler, çok net ve
kısa bir cevap vereceklerdir: “Önümüzü göremiyoruz. Ülkenin nereye doğru
gittiğini bilmiyoruz, bu ülkede her an her şey olabilir yani belirsizlik, kaos
sistemi var.” diyeceklerdir. 
İktidar
kulislerinin basındaki kalemleri her gün darbeden bahsederken, koskoca ülke
OHAL’le yönetilmeye çalışılırken, kanun hükmünde kararnameyle ekonomik alan
bile düzenlenmeye çalışılırken kanun hükmünde kararnamelerle insanları işinden
aşından ederseniz, ülkede -ister adına “savaş” deyin, ister “çatışma” deyin- bu
şiddet sarmalını her gün beslerseniz bu ekonomik darboğaza bir çözüm geliştiremezsiniz.
Bu belirsiz,
kaygı verici ortamı bir türlü aşamayacaksınız. Bu kaos ve belirsizlik ortamında
ne yazık ki kalıcı ekonomik girişimleri yaratmak da ve devam ettirmek de mümkün
olmayacaktır. Belki Maliye Bakanlarınızın gözünü kulağını saraya değil, biraz
da sokağa vermesi gerekiyor. Artık çaresi yok ise size bir tavsiyem, gözünüz
sarayda ama kulağınız mutlaka sokakta olsun. 
Bu halk size
asıl çözümü 7 Haziran da gösterdi ancak siz halkın uzlaşmayı, huzuru, sükûneti
içeren sağduyusunu dikkate almayıp tek başınıza iktidarı âdeta zorladınız,
“Koalisyon hükûmetleriyle ekonomik istikrar olmaz. Tek başına iktidar lazım.”
dediniz. Meşru veya gayrimeşru, halk sizi tek başına iktidar yaptı, size kredi
açtı; yetmedi “Tek başına hükümetle de olmaz, tek adamla istikrar olur.”
dediniz. Tek başına hükûmetle, tek adamla bu ülkeye ne huzur geldi ne istikrar
geldi. Siz “tek” dedikçe teklediniz, farkında değilsiniz. Bu nedenle ciddi bir
politika değişikliğine gitmeden bu teşvik yasalarıyla düze çıkmamız mümkün değildir.

Bizi
bu darboğazdan, bu sıkışmışlıktan kurtaracak olan da öyle sanıldığı gibi
istikrarlı hükûmetler değil, bu tasarı gibi palyatif çözüm arayışları değil
istikrarlı barış politikalarıdır diyor, Genel Kurulu saygıyla selamlıyorum.
(HDP sıralarından alkışlar) 
BAŞKAN
– Teşekkür ederim Sayın Yıldırım.
Sayın
milletvekilleri, aynı mahiyetteki iki önergeyi oylarınıza sunacağım ancak
önergelerin oylamasının açık oylama şeklinde yapılması yönünde bir istem
Divanımıza ulaşmıştır. 
Şimdi
istem sahibi sayın milletvekillerinin isimlerini ve Genel Kuruldaki
mevcudiyetlerini tespit edeceğim.
Sayın
Özel? Burada.
Sayın
Tarhan? Burada.
Sayın
Arslan? Burada.
Sayın
Ağbaba? Burada.
Sayın
Gürer? Burada.
Sayın
Gaytancıoğlu? Burada.
Sayın
Bektaşoğlu? Burada.
Sayın
Demir? Burada.
Sayın
Doğan Türkmen? Burada.
Sayın
Arık? Burada.
Sayın
Bayır? Burada.
Sayın
Engin? Burada.
Sayın
Balbay? Burada.
Sayın
Bakan? Burada.
Sayın
Yedekci? Burada.
Açık
oylamanın şekli hakkında Genel Kurulun kararını alacağım. 
Açık
oylamanın elektronik oylama cihazıyla yapılmasını oylarınıza sunuyorum: Kabul
edenler... Kabul etmeyenler... Kabul edilmiştir. 
Oylama
için iki dakika süre veriyorum.
(Elektronik
cihazla oylama yapıldı) 
BAŞKAN
– Toplantı yeter sayısı yoktur. 
Birleşime
on dakika ara veriyorum.
Kapanma Saati: 19.49
ÜÇÜNCÜ OTURUM
Açılma Saati: 20.03
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Üçüncü
Oturumunu açıyorum. 
Aynı mahiyetteki
önergelerin açık oylamasında toplantı yeter sayısı bulunamamıştı. 
Şimdi açık
oylamayı tekrarlayacağım. 
Oylama için iki
dakika süre veriyorum. 
(Elektronik
cihazla oylama yapıldı)
BAŞKAN –
Toplantı yeter sayısı vardır.
Önergeleri
oylarınıza sunuyorum: Kabul edenler…
OSMAN AŞKIN BAK
(Rize) – Efendim, reddedildi zaten.
BAŞKAN – Pardon,
yanlış oldu.
Toplantı yeter
sayısı vardır, önergeler reddedilmiştir. 
Birleşime bir
saat ara veriyorum. 
Kapanma Saati: 20.04
DÖRDÜNCÜ OTURUM
Açılma Saati: 21.21
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Fatma KAPLAN HÜRRİYET (Kocaeli)
-----0-----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Dördüncü
Oturumunu açıyorum. 
Birleşime kırk
beş dakika ara veriyorum. 
Kapanma Saati: 21.22
BEŞİNCİ OTURUM
Açılma Saati: 22.04
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Beşinci
Oturumunu açıyorum. 
485 sıra sayılı
Kanun Tasarısı’nın görüşmelerine devam ediyoruz. 
Komisyon?
Yerinde.
Hükûmet?
Yerinde. 
Sayın
milletvekilleri, az önceki oturumda 1’inci madde üzerindeki aynı mahiyetteki
önergelere ilişkin olarak yapılan oylama sonucunu bilgilerinize sunuyorum.
485 sıra sayılı
Kanun Tasarısı’nın 1’inci maddesinde aynı mahiyetteki önergelerin oylama
sonucu: 
“Kullanılan oy sayısı : 193
Kabul : 1
Ret : 192 (x)
 Kâtip Üye Kâtip
Üye
 Fehmi Küpçü Mehmet
Necmettin Ahrazoğlu
 Bolu Hatay”
1’inci madde
üzerindeki diğer önergeyi okutuyorum:
Türkiye Büyük
Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 1’inci maddesinin aşağıdaki şekilde değiştirilmesini
arz ve teklif ederiz.
“Madde 1:
2/1/1924 tarihli ve 394 sayılı Hafta Tatili Hakkında Kanun ilga edilmiştir.”
Muharrem Varlı (Adana) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ HASAN SERT
(İstanbul) – Katılmıyoruz efendim.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Muharrem Varlı, Adana Milletvekili.
Buyurunuz Sayın
Varlı. (MHP sıralarından alkışlar)
MUHARREM VARLI
(Adana) – Sayın Başkan, değerli milletvekilleri; hepinizi saygıyla
selamlıyorum.
Bu madde,
aslında, işverenler, sanayiciler açısından olumlu bir madde. Yani
belediyelerden ruhsat alınması ek bir maliyet -bazen ruhsat verilmiyor,
zorluklar çıkartılıyor- bunun kaldırılmış olması işverenler açısından,
sanayiciler açısından olumlu. Yalnız, burada, işçilerin mağdur olmasını da
önlemek adına keşke bir düzenleme yapılmış olsa daha iyi olurdu. Bu maddeyle
ilgili olumsuz bir düşüncemiz yok.
Yalnız, 2’nci
madde, zeytinle ilgili kısmı Komisyona çekildi, keşke meralarla ilgili olan
madde de Komisyona çekilmiş olsaydı daha iyi olacaktı bu düzenleme. Zaten,
burada itiraz edilen iki tane madde vardı, bunlardan birisi çekildi, öbürü de
çekilmiş olsaydı çok daha rahat, çok daha güzel bir çalışma sergilenebilirdi. 
Tabii, zeytinle
ilgili maddenin Komisyona çekilmiş olması çok olumlu çünkü Türkiye’de hem
sofralık zeytin hem zeytinyağı açısından ihtiyacımızı karşılayacak seviyeye
daha yeni yeni ulaşıldı. Bu açıdan tamam, sanayinin gelişmesi lazım, sanayiyi
desteklememiz lazım ama sanayinin ihracatıyla orantılı… Mesela İspanya, bizim
Türkiye’nin üçte 1’i yoktur belki oran olarak ama dünyada en fazla zeytinyağı
ihraç eden ülke ve bundan da 4 milyar dolar gibi bir para kazanıyor İspanya.
Yani yine İtalya 2 milyar dolar gibi, Portekiz, -çok küçük bir ülke- 1 milyar
dolar gibi para kazanıyor. Türkiye’nin de zeytinyağı üretip zeytinyağını hem
Türkiye’de iç piyasada insanlarımızın yeterince kullanımına sunmak hem de ihraç
edebilmek açısından bu zeytinciliği korumak gerekiyordu, bu manada 2’nci
maddenin çekilmesi olumlu olmuştur. Keşke, dediğim gibi, meralarla ilgili
düzenleme, o kanun da Komisyona çekilmiş olsaydı daha iyi olacaktı çünkü
Türkiye’de zaten hayvancılıkla ilgili, hayvan sayısıyla ilgili her geçen gün
problem yaşıyoruz, sıkıntı yaşıyoruz. Dışarıdan karkas et ithal etmek zorunda
kalıyoruz, dışarıdan -affedersiniz- hayvan ithal etmek zorunda kalıyoruz ve
Türkiye’de gün geçtikçe et fiyatları yükseliyor. Yani bu ramazan ayında iştahı
da çekebilir insanların, birçoğu et de alamıyor, evine et de götüremiyor çünkü
şu anda kasaplarda yaklaşık kilogramı 40 lira, marketlerde 60 liraya kadar
fiyat bulabiliyor et. Ben geçen gün bir arkadaşımı aradım, tesadüf
Brezilya’daymış, yani sordum: Yahu orada et fiyatları nasıl? Orada çok geniş
otlaklar, çok geniş meralar olduğu için Angus denilen bu inek, sığır türü
besleniyor ve etin kilosu bizim rakamımızla 5 lira. Bizde kasapta 40 lira,
efendim marketlerde de 60 liraya kadar et satılıyor. Onun için meraları
korumamız lazım, hayvancılığın artması, hayvancılığı korumak adına meraların da
korunması lazım. Sanayi tesisleri elbette ki önemli, iş istihdamı açısından,
ülkenin ihracatının artması açısından çok önemli ama meraları da korumamız
lazım. 
Yine, bu enerji
ihtisas bölgesi… Ben Ceyhanlıyım Sayın Bakan, Adana Milletvekiliyim. Bu
Adana’daki “Ceyhan Enerji İhtisas Bölgesi Rotterdam olacak.” denilmişti ilk
hayata geçirildiğinde ama şu anda Rotterdam’ın “R”si bile olamadı ne yazık ki,
bir tek çivi bile çakılmadı. Bu, Ceyhan Enerji İhtisas’la ilgili...
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Olamaz, olamaz.
MUHARREM VARLI
(Devamla) – Niye olamaz Sayın Bakan?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Olamaz.
MUHARREM VARLI
(Devamla) – Olamaz mı?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Olamaz, evet.
MUHARREM VARLI
(Devamla) – Neden?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Sizlerin yüzünden olamaz.
MUHARREM VARLI
(Devamla) – Benim yüzümden! Tamam, peki, benim yüzümden olamıyorsa olamasın o
zaman. Yani, oradaki Enerji İhtisas Bölgesi’nin bir an önce hayata geçmesi
işsizlik açısından önemli, Adana’nın ekonomisi açısından, Türkiye’nin ekonomisi
açısından önemli, ben onu vurgulamak istemiştim ama yani böyle alınganlık
göstereceğinizi de hiç tahmin etmiyordum Sayın Bakan; niye alınganlık
gösterdiniz onu da anlayamadım, buna da bir anlam veremedim yani! Hani, enerji
ihtisas bölgelerine Türkiye’nin ihtiyacı var; orada çalışacak insanların
istihdam edilmesi, Türkiye’ye kazanç sağlayacak olması Türkiye’nin ekonomisine
katkı sağlayacaktır, onları vurgulamak istedim ama siz herhâlde bir alınganlık
gösterdiniz, bu alınganlığınıza da anlam veremedim!
Teşekkür ederim.
(MHP sıralarından alkışlar) 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Onu grubuna söyle.
BAŞKAN –
Teşekkür ederim Sayın Varlı.
Sayın
milletvekilleri, önergenin oylamasından önce bir açık oylama talebi Divanımıza
intikal etmiştir. O nedenle, şimdi açık oylama isteminde bulunan sayın
milletvekillerinin isimlerini ve mevcudiyetlerini tespit edeceğim.
Özgür Özel?
Burada.
Tahsin Tarhan?
Burada.
Çetin Arık?
Burada.
Erkan Aydın?
Burada. 
Barış Karadeniz?
Burada. 
Ömer Fethi
Gürer? Burada. 
Hüseyin Çamak?
Burada. 
Ünal Demirtaş?
Burada. 
Murat Bakan?
Burada.
Serdal
Kuyucuoğlu? Burada. 
İrfan Bakır?
Burada.
Cemal Okan
Yüksel? Burada.
Haydar Akar?
Burada. 
Veli Ağbaba?
Burada. 
Mehmet
Bekaroğlu? Burada. 
Kazım Arslan?
Burada. 
Açık oylamanın
şekli hakkında Genel Kurulun kararını alacağım. 
Açık oylamanın
elektronik cihazla yapılmasını oylarınıza sunuyorum: Kabul edenler… Kabul
etmeyenler… Kabul edilmiştir. 
Alınan karar
gereğince, açık oylama elektronik cihazla yapılacaktır. 
Oylama için iki
dakika süre vereceğim. Bu süre içinde sisteme giremeyen üyelerin teknik
personelden yardım istemelerini, bu yardıma rağmen de sisteme giremeyen
üyelerin, oy pusulalarını oylama için öngörülen iki dakikalık süre içinde
Başkanlığa ulaştırmalarını rica ediyorum. 
Ayrıca,
vekâleten oy kullanacak sayın bakanlar var ise hangi bakana vekâleten oy
kullandığını, oyunun rengini ve kendisinin ad ve soyadı ile imzasını da taşıyan
oy pusulasını yine oylama için öngörülen iki dakikalık süre içerisinde
Başkanlığa ulaştırmalarını rica ediyorum. 
Oylama işlemini
başlatıyorum. 
(Elektronik
cihazla oylamaya başlandı)
BAŞKAN – Sayın
milletvekilleri, ben “Oylama işlemini başlatıyorum.” demeden teknik personel
süreyi başlattı, dolayısıyla bir dakika ilave süre vereceğim. (AK PARTİ
sıralarından “yeniden, yeniden” sesleri)
Bitmedi iki
dakika efendim. İki dakika bitmedi, ben “Oylama işlemini başlatıyorum.” dediğim
anda oradaki görüntüde bir dakika on saniye gözüküyordu yani elli saniye geçmiş
gibi gözüküyordu. 
(Elektronik
cihazla oylamaya devam edildi) 
BAŞKAN – Evet,
teknik olarak açık oylamada bir dakika ilave edilmesi mümkün olmadığından ve
açık oylamada iki dakikadan daha az süre verilemediğinden oylama işlemini
yeniden başlatıyorum. 
(Elektronik
cihazla oylama yapıldı) 
BAŞKAN – 485
sıra sayılı Kanun Tasarısı’nın 1’inci maddesindeki önergenin açık oylama
sonucu: 
“Kullanılan oy sayısı  : 191

Kabul : 1

Ret  : 190 (x)
 Kâtip Üye  Kâtip
Üye 
 Fehmi Küpçü Mehmet
Necmettin Ahrazoğlu
 Bolu Hatay”

Önerge kabul
edilmemiştir. 
1’inci maddeyi
oylarınıza sunuyorum: Kabul edenler… Kabul etmeyenler… 1’inci madde kabul
edilmiştir. 
2’nci maddeyle
ilgili malum bir ek sıra sayısı basılıp Genel Kurula dağıtıldı, onunla ilgili
bilgi vereceğim. 
Sayın
milletvekilleri, bildiğiniz üzere, 8 Haziran 2017 tarihli 103’üncü Birleşimde
485 sıra sayılı Kanun Tasarısının 2’nci maddesi İç Tüzük’ün 88’inci maddesi
uyarınca Sanayi, Ticaret, Enerji, Tabii Kaynaklar, Bilgi ve Teknoloji
Komisyonunun talebi üzerine Komisyona geri verilmişti. Sanayi, Ticaret, Enerji,
Tabii Kaynaklar, Bilgi ve Teknoloji Komisyonu Raporu sıra sayısı 485’e 1’inci
ek olarak 13/6/2017 tarihinde Başkanlıkça bastırılıp dağıtılmıştır. Komisyon
raporuna göre 485 sıra sayılı Kanun Tasarısı’nın geri çekilen 2’nci maddesi
tasarı metninden çıkarılmıştır. Dolayısıyla tasarının birinci bölümünde yer
alan maddelerin önerge işlemlerine tasarıdan 2’nci maddenin çıkması nedeniyle
3’üncü maddeden devam edilecektir. Herhangi bir karışıklığa mahal vermemek için
bundan sonra da maddeler üzerindeki önerge işlemlerine mevcut sıra sayısı
metnindeki madde numaraları üzerinden devam edilecek, kanun yazımı esnasında
madde numaraları teselsül ettirilecektir.
3’üncü madde
üzerinde üç önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 3’üncü maddesinde geçen “Ürün
Denetmenleri ve Ürün Denetmen Yardımcıları, Gümrük ve Ticaret Denetmenleri ve
Gümrük ve Ticaret Denetmen Yardımcıları” ibaresinin ”, Ürün Denetmenleri ve
Ürün Denetmen Yardımcıları, Gümrük ve Ticaret Denetmenleri ile Gümrük ve
Ticaret Denetmen Yardımcıları” şeklinde değiştirilmesini arz ve teklif ederiz.
 Kazım Arslan Akif
Ekici Tacettin Bayır
 Denizli Gaziantep İzmir
 Tahsin Tarhan Erkan
Aydın İrfan Bakır
 Kocaeli Bursa Isparta
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 3’üncü maddesinde yer alan “gelmek
üzere” ibaresinin çıkarılmasını arz ve teklif ederiz.
 Ahmet Yıldırım Ertuğrul
Kürkcü Erol Dora
 Muş İzmir Mardin
 Mahmut Toğrul Garo
Paylan
 Gaziantep İstanbul
BAŞKAN – Şimdi
maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretimin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik yapılmasına
Dair Kanun Tasarısı'nın 3’üncü maddesinin aşağıdaki şekilde değiştirilmesini
arz ve teklif ederiz.
MADDE 3-
10/2/1954 tarihli ve 6245 sayılı Harcırah Kanununun 33 üncü maddesinin (b)
fıkrasına "Sağlık Denetçileri ve Sağlık Denetçi Yardımcıları” ibaresinden
sonra gelmek üzere, “Ürün Denetmenleri ve Ürün Denetmen Yardımcıları, Gümrük ve
Ticaret Denetmenleri ve Gümrük ve Ticaret Denetmen Yardımcıları, TBMM Grup ve
Milletvekili danışmanları” ibaresi eklenmiştir.
 Mevlüt Karakaya  Kamil
Aydın Ahmet Selim Yurdakul
 Adana Erzurum Antalya
 Mustafa Kalaycı Fahrettin
Oğuz Tor
 Konya Kahramanmaraş
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Fahrettin Oğuz Tor, Kahramanmaraş Milletvekili.
Buyurunuz Sayın
Tor. (MHP sıralarından alkışlar)
FAHRETTİN OĞUZ
TOR (Kahramanmaraş) – Sayın Başkan, değerli milletvekilleri; 485 sıra sayılı
Kanun Tasarısı’nın 3’üncü maddesiyle ilgili önerge üzerinde Milliyetçi Hareket
Partisi adına söz almış bulunuyorum. Bu vesileyle Genel Kurulu saygıyla
selamlıyorum. 
Hiç şüphesiz
ülkemizin en büyük sorunu işsizliktir. Devlet İstatistik Kurumunun Şubat 2017
verilerine göre 15 yaş ve yukarı yaştakilerin işsiz sayısı 2017 Şubat döneminde
geçen yılın aynı dönemine göre 676 bin artarak 3 milyon 900 bin kişi olmuştur.
İşsizlik oranı 1,7 puan artış ile yüzde 12,6 seviyesinde gerçekleşmiştir. Genç
nüfusta, 15-24 yaş işsizlik oranı 4,7 puanlık artışla yüzde 23,3 olarak
gerçekleşmiştir. 
Yine Şubat 2017
verilerine göre istihdam oranı bir önceki yılın aynı dönemine göre hiçbir
değişim göstermemiştir; oranı yüzde 45,3’tür. Kayıt dışı çalışanların oranı bir
önceki yılın aynı dönemine göre 0,7 puan artarak yüzde 32,8 olarak
gerçekleşmiştir. Maalesef kayıt dışıyla mücadelede iktidar sınıfta kalmıştır.
Değerli
arkadaşlar, devletin sadece üç istatistiğinde, işsizlik, istihdam oranı ve
kayıt dışı çalışmada durum iç açıcı görülmemektedir. 
Mantar gibi
biten sayısız vakıf üniversitelerinden, her yıl açılan devlet
üniversitelerinden, yurt dışında yüksek eğitim görenlerden, özel sağlık meslek
liselerinden önümüzdeki birkaç yıl içinde mezun olacakları düşündüğümüzde genç
işsizler bakımından tablo çok daha kötü hâle gelecektir. 
2012 itibarıyla
kentli nüfus oranı yüzde 77,3 iken 2017 itibarıyla bu oran yüzde 80’lerin de
üzerine çıkmıştır. Bunun anlamı gayet açıktır; köylü, kasabalı, hatta birçok
şehirli vatandaş bir iş, bir ekmek, bir aş için göç etmektedir. Bütün bunlar
özellikle kamuda iş sahibi olmanın güçlüğünü göstermektedir.
Başka bir üzücü
tablo da mayıs ayında tüketici fiyatlarının geçen yılın aynı ayına göre yüzde
11,72 oranına çıkmasıdır. Bir tarafta artan işsizlik, iş bulamayan yüz binlerce
genç işsiz, istihdam yaratmayan ekonomi, diğer tarafta bir eli yağda bir eli
balda olanlar, rekor kıran israf, şatafatlı yaşam. Allah fakir fukaraya, garip
gurebaya yardım etsin diyorum. Bugün iş bulmanın deveye hendek atlatmaktan zor
olduğu bir ortamda hakka, adalete daha çok sarılmamız gerekirken, maalesef,
uygulamalar devlete olan güveni sarsmakta, vatandaşın, işsizin umutlarını
söndürmektedir. 
Değerli
milletvekilleri, konuşmama KPSS’den çok yüksek not almış, kendi alanında Türkiye
4’üncüsü olmuş bir öğretmen kardeşimizin mektubunu okuyarak son vermek
istiyorum. Tabii, bu arkadaşımızın ismini vermeyeceğim. Çok şey söylüyor ama
ben kısaltarak anlatacağım: “Evli ve 1 çocuk sahibiyim. 29 yaşındayım ve
yıllardır KPSS’ye hazırlanıyorum. Evladım yanımda ilgi beklerken, hüngür hüngür
ağlarken ben vicdanım sızlaya sızlaya ders çalıştım. Yemedim, içmedim,
gezmedim, tozmadım, uyumadım. Öyle ki dershane hocam ‘Aynada kendine hiç
bakmıyor musun? Git, biraz uyu lütfen.’ diyordu. P10’dan 84 aldım ve bölümümde
Türkiye 4’üncüsü oldum. P121’den de 84 aldım ve bu kez de Türkiye 24’üncüsü
oldum. Geçerliliği, güvenirliği yüksek üç ayrı sınava girdim ve yüksek bir
başarı elde ettim. Sonrasında 2 Mayısta Adana’da mülakata girdim; zarftan çıkan
iki soruya sular seller gibi cevap verdim, hiç takılmadım, tereddüde düşmedim,
konulara çok vâkıf olduğumu belli ettim ancak tüm bunlar karşılığında 53 puan
verildi ve elendim. Şimdi, ders çalışırken ilgi beklediği için ağlayan 2,5
yaşındaki evladım benim gözyaşlarımı siliyor ve ‘Ağlama canım annem.’ diyor.
Ben hakkımı zerre kadar helal etmiyorum. Evladımın gözyaşları umarım kâbusunuz
olur.” diyor bu kardeşimiz.
Gecenizi
gündüzünüze katarak çalışacaksınız, Türkiye 4’üncüsü olacaksınız, sonra da
sözlüde eleneceksiniz. Kıymetli arkadaşlar, bundan daha büyük kul hakkı
olabilir mi? 
Tabii ki
sanayiyi geliştirelim, üretimi destekleyelim, bunlar güzel şeylerdir, tasarıda
kısmen haklılık payı vardır ama bunlardan çok daha güzel olan adil olmaktır,
hakka, hukuka riayet etmektir diyor, yüce heyetinizi saygıyla selamlıyorum.
(MHP sıralarından alkışlar)
BAŞKAN –
Teşekkür ederim Sayın Tor.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 3’üncü maddesinde yer alan "gelmek
üzere" ibaresinin çıkarılmasını arz ve teklif ederiz.
Ahmet
Yıldırım (Muş) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz.
BAŞKAN – Önerge
hakkında konuşmak isteyen Erol Dora, Mardin Milletvekili.
Buyurunuz Sayın
Dora. (HDP sıralarından alkışlar)
EROL DORA
(Mardin) – Sayın Başkan, değerli milletvekilleri; Sanayinin Geliştirilmesi ve
Üretimin Desteklenmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 3'üncü maddesi üzerinde Halkların Demokratik Partisi Grubu
adına söz aldım. Genel Kurulu saygıyla selamlıyorum. 
Değerli
milletvekilleri, bu maddeyle Harcırah Kanunu’nun 33’üncü maddesinde teknik bir
değişiklik yapılmakta ve belirlenen görev merkezi dışına teftiş, denetim,
inceleme veya soruşturma görevi ile gönderilen ürün denetmenleri ve ürün
denetmen yardımcıları, gümrük ve ticaret denetmenleri ve gümrük ve ticaret
denetmen yardımcılarının da söz konusu kanun kapsamında giderlerinin
karşılanması amacıyla harcırahlardan faydalandırılmaları hususu
düzenlenmektedir. Elbette ürün denetmenlerine denetim süreçlerinde harcırah
sağlanması olumlu bir düzenlemedir ve çalışanların, emekçilerin çalışma
koşullarının iyileştirilmesine dönük düzenlemeleri önemli buluyoruz. Konu ürün
denetimi olunca izninizle konuşmamı Türkiye'de tarım ürünlerinin denetimine
ilişkin sürdüreceğim.
Değerli
milletvekilleri, insanlık tarihi boyunca gıda hep stratejik ürün, gıda
güvencesi de devletin en önemli konularından biri olmuştur. Son iki yüzyılda da
temelde insan olmaktan kaynaklanan ve yaşamı sürdürebilmek için gereken gıda
maddesini tüketebilme hakkı olarak tanımlanan gıda güvencesi hakkı ortaya
çıkmış ve bu hak İnsan Hakları Evrensel Beyannamesi’nde de “yeterli gıdaya
ulaşabilme hakkı” şeklinde yer almıştır. Dünya nüfusundaki hızlı artış ve
insanların beslenmesi zorunluluğu, tarımsal araştırmalara önem verilmesini
sağlamış, bu araştırmalar sonucunda, özellikle son elli yılda tarımsal üretimde
önemli artışlar elde edilmiştir. Ancak bu yeni üretim tarzı, gıda kaynaklı
sağlık risklerini de beraberinde getirmiştir. 
Sayın Başkan,
değerli milletvekilleri; bu bağlamda, tarım ilacı olarak bilinen ve ülkemizde
de yaygın olarak kullanılan kimyasalların kullanım biçimleri ve negatif
neticeleri hakkında birkaç noktanın altını çizmek isterim: Türkiye'de tarım
ilaçlarının bitkiyi koruma bağlamında hızlı ve sonuç alıcı olumlu etkilerine
karşın, kimyasal savaş, bilinçsiz ve kontrolsüz biçimde yapıldığında çevre
kirliliğine, gıdalara zehirli kalıntıların bulaşmasına ve dolayısıyla insan
sağlığına gerek kısa ve orta vadede gerekse de uzun vadede önemli hasarlar
verebilmektedir. Tabii, Türkiye iç pazarında tarımsal gıdalara ilişkin ciddi,
nitelikli, kapsamlı, bilinçlendirici ve caydırıcı bir denetim mekanizması henüz
bulunmadığından, yurttaşlarımız, beslenme sağlığı bakımından uzun vadeli büyük
risklerle karşı karşıyadırlar. 
Değerli
milletvekilleri; örneğin Avrupa Birliğinin Yiyecekler ve Yemler İçin Hızlı
Alarm Sistemi yıllık raporları incelendiğinde, son on iki yılda Avrupa Birliği
ülkelerine gönderilen tarım ürünlerinde uygun bulunmayan en fazla ürüne sahip
ülkeler arasında Türkiye'nin de bulunduğu görülmektedir. Bu uygunsuzluğun en
başta gelen nedenleri, bitki korumayla ilişkili olan gıdalardaki kimyasal bulaşmaları
ve kimyasal ilaç kalıntılarıdır. 
Değerli
milletvekilleri; gıda güvenliği, halk sağlığını tehdit eden küresel bir konu
hâline gelmiş ve uluslararası gıda ticaretini etkilemeye başlamıştır. Gıda
tedarikinin küreselleşmesi ve analitik yöntemlerdeki ilerlemeler, gıdalarda
bulunabilecek kimyasal zehirler, mevzuattan sorumlu otoriteler, gıda endüstrisi
ve tüketiciler için çözülmesi gereken en önemli konulardan biri hâline
gelmiştir. 
Netice
itibarıyla, devletin, denetim mekanizmalarını doğru bir biçimde çalıştırması,
hızlı alarm sistemi kurulması, daha çok laboratuvar açması, hem toptancı
hallerinde hem de bahçelerde daha çok numune alarak analiz yapması gerekir. 
İlaç kullanımı
konusunda üreticilerin bilgi eksikliği giderilmelidir. Özellikle küçük üreticiler,
ilaç bayilerinin yanlış yönlendirmeleri sonucu hatalı ve aşırı dozda ilaç
kullanımına yönelmektedir. Üreticilerin ilaç kullanım miktarı ve zamanı
konusundaki bilgisizliklerinin yanı sıra eski tarihli ucuz ilaçlar
kullandıkları da bilinmektedir. Üreticilerin ucuz, kalıntı riski yüksek
ilaçlara yönelmesini engellemek için uygun ilaçların kullanımı teşvik
edilmelidir. Ürün denetim süreçlerinin daha nitelikli hâle getirilmesi ve
tarımsal ürünlerimizin, gelişmiş dünya standartlarına uygun koşullarda üretilmesi
konusunda gerekli tedbirlerin daha ciddi bir biçimde ele alınması hususunu bir
kez daha dikkatinize sunar, Genel Kurulu saygıyla selamlarım. (HDP sıralarından
alkışlar)
BAŞKAN –
Teşekkür ederim Sayın Dora.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 3’üncü maddesinde geçen “, Ürün
Denetmenleri ve Ürün Denetmen Yardımcıları, Gümrük ve Ticaret Denetmenleri ve
Gümrük ve Ticaret Denetmen Yardımcıları” ibaresinin “, Ürün Denetmenleri ve
Ürün Denetmen Yardımcıları, Gümrük ve Ticaret Denetmenleri ile Gümrük ve
Ticaret Denetmen Yardımcıları” şeklinde değiştirilmesini arz ve teklif ederiz. 
Erkan Aydın (Bursa) ve Arkadaşları
BAŞKAN –
Komisyon önergelere katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen, Bursa Milletvekili Erkan Aydın.
Buyurunuz Sayın
Aydın. (CHP sıralarından alkışlar) 
ERKAN AYDIN
(Bursa) – 485 sıra sayılı sanayinin geliştirilmesi ve üretimin desteklenmesi
isimli Kanun Tasarısı hakkında söz almış bulunmaktayım. Yüce heyetinizi
saygıyla selamlıyorum.
Evet, üzerinde
yazan sanayinin geliştirilmesiyle ilgili Kanun Tasarısı, dün yaşadığımız Ege
Bölgesi’ndeki 6,2 depremle de aslında alakalı. Sadece bu maddelere bakıyoruz
ama o yaşanan depremin birkaç şiddetinde daha büyük olduğunda ne sanayinin
kalacağı ne yaşam alanlarının kalacağı ne de bu kayıpların telafi edilebileceği
önlemlere maalesef parmak basmıyoruz. Şöyle bir bakalım: Sadece İzmir’den değil,
seçim bölgem Bursa’dan, İstanbul’dan dahi hissedilen bu depremde birçok kişi
panikle sokaklara döküldü ama şunu görüyoruz: Maalesef, 1999 depreminden sonra,
Hükûmet hâlâ bu konuda ciddi adımlar atmadı ve önlemleri almadı. Örneğin,
Bursa’da yaşanan ve 1857 tarihinde olan, binlerce insanın ölümüyle sonuçlanan
deprem bugün her dakika, her saniye gelebilir ama iktidar ne yaptı, hemen
bakalım: “Kentsel dönüşüm” adı altında birçok eski ya da riskli binayı yıkıp
yerine daha fazla riski olan, daha fazla katları olan, toplanma alanlarını,
yeşil alanları “kentsel dönüşüm” adı altında rezidanslara, AVM’lere ve daha çok
sıkıntının yaşanacağı yerlere açıyor. 
İstanbul’daki
470 toplanma alanının bugün 330 tanesinin yerinde gökdelenler ve AVM’ler var.
Bir tanesi Ali Sami Yen. Burası, toplanma alanı olarak görülüyor ama bugün
gidin, yandaş bir iş adamına verilmiş, yerinde rezidans ve AVM var. Bunun gibi,
Ortaköy Ermeni Vakfının arazisi; sıralamakla bitmeyecek kadar yerler. Bunları
düşünmediğimiz zaman oluşabilecek ölümlerden, kayıplardan bu iktidarın sorumlu
olduğunu da söylemek istiyorum. Yeşil alanları yıkıp, oradaki acil kaçış
alanlarını yok edip, yolları yok edip, bir panik anında, deprem anında sokağa
çıktığınızda nereden ekmek alacaksınız, nerede toplanacaksınız, çoluğu çocuğu
nasıl bu panik hâlinden kurtaracaksınız; hiçbir şekilde karşılığı yok.
Mesela,
1999 depreminden sonra çıkarılan deprem vergileri vardı. On beş yıllık
Hükûmetiniz sürecinde bu paralara ne olduğu 2011 yılında dönemin Maliye Bakanı
Mehmet Şimşek’e sorulmuş. O gün için toplam 46,48 milyar TL. “Nereye gitti bu
para?” denmiş. Sayın Bakan da yanıtlamış, demiş ki “Bu vergiler, bizim
sağlımıza gidiyor. 44 milyar liralık sağlık harcamamız var. Bu paralar, duble
yollara gidiyor, demir yollarına, hava yollarına, eğitime, sağlığa, çiftçimize
gidiyor.” Peki, ne için toplandı bu para? Deprem için, depremde oluşabilecek
riskli binaların yenilenmesi için. Şunu da söylemiş: “Bu paralarla IMF’ye olan
borcu da ödedik.” Yani, özetle, Bakan diyor ki: “Bu paraları genel bütçe
içerisinde harcadık, para da bitti, suyunu çekti.” Ya deprem? “Onu Allah verir,
ne olacağına hep birlikte bakarız.” (CHP sıralarından alkışlar) 
Evet,
bütün bunlar gösteriyor ki on beş yıllık AKP iktidarı boyunca Hükûmet, bunlarla
ilgili sadece sözlerde, sadece yazı üzerinde kalan önlemler almış. Sadece
Türkiye’nin yüzde 20 nüfusunun yaşadığı, 15 milyon insanın yaşadığı İstanbul’da
deprem anında ne yapılabileceğini gösterip bilen tek bir kişi maalesef yok.
Diğer çevre illeri de kattığımızda, Marmara’daki, nüfusun yüzde 40’ı, depremde
nasıl bir durumla karşılaşacak, hep birlikte, Allah göstermesin, yaşayıp
göreceğiz.
Ama,
bununla ilgili yapılan ne? AFAD diye bir kurum var, Kızılay’dan farksız, sadece
yazılı kuralları olan, o deprem anında ne yapılacağını belki çoğunun,
kendisinin dahi bilmediği bir kurum.
Kısacası,
bu konularla ilgili dün yaşadığımız ve aslında her saniye tekrar
yaşayabileceğimiz deprem gerçeğiyle ilgili, eğer sanayiyi geliştirmek
istiyorsak, eğer üretimi geliştirmek istiyorsak, bu gerçekle sadece kâğıt
üzerinde birtakım önlemler almak değil, o yeşil alanların, o toplanma
alanlarının, acil kaçış yollarının imara, ranta, yandaşa peşkeş çekilmemesi
gerektiği, bunu yaşayarak öğrenirsek bedelinin çok büyük olacağını söylüyorum
ve yüce heyetinizi saygıyla selamlıyorum. (CHP sıralarından alkışlar) 
BAŞKAN
– Teşekkür ederim Sayın Aydın. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
3’üncü
maddeyi oylarınıza sunuyorum: Kabul edenler… Kabul etmeyenler… 3’üncü madde
kabul edilmiştir. 
4’üncü
madde üzerinde 3 önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 4’üncü maddesinde geçen “şümulüne”
ibaresinin, “kapsamına” şeklinde değiştirilmesini arz ve teklif ederiz. 
 Kazım Arslan  Tacettin
Bayır Akif Ekici
 Denizli İzmir Gaziantep
 İrfan Bakır Tahsin
Tarhan
 Isparta Kocaeli
Türkiye Büyük Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretiminin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 4’üncü maddesi ile değiştirilmek istenen 6948 sayılı
Kanun’un 1’inci maddesinin ikinci fıkrasında yer alan “bilişim teknolojileri”
ibaresinden sonra gelmek üzere, “, donanım” ibaresinin eklenmesini arz ve
teklif ederiz. 
 Deniz Depboylu Kamil
Aydın  Fahrettin Oğuz Tor
 Aydın Erzurum Kahramanmaraş
 Mustafa Kalaycı Muharrem
Varlı Saffet Sancaklı
 Konya  Adana
 Kocaeli 
BAŞKAN – Şimdi,
maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 4’üncü maddesinin birinci fıkrasında
yer alan “istihsal eden” ibaresinden sonraki “yerlerle madenlerin çıkarılıp
işlendiği yerler” ibaresinin madde metninden çıkarılmasını ve cümlenin
devamının “yerlerde yapılan işler sanayi işleri ve buraları işletenler sanayici
sayılır” şeklinde düzeltilmesini arz ve teklif ederiz. 
 Ahmet Yıldırım  Mahmut
Toğrul Ertuğrul Kürkcü
 Muş Gaziantep İzmir
 Erol Dora  Garo
Paylan İmam Taşçıer
 Mardin  İstanbul Diyarbakır
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim. 
BAŞKAN – Önerge
hakkında konuşmak isteyen, İmam Taşcıer, Diyarbakır Milletvekili. 
Buyurunuz
Sayın Taşçıer. (HDP sıralarından alkışlar)
İMAM
TAŞÇIER (Diyarbakır) – Sayın Başkan, değerli milletvekilleri; Sanayinin
Gelişmesi ve Üretimin Desteklenmesi Kanunu Tasarısı’nın 4’üncü maddesi hakkında
Halkların Demokratik Partisi adına söz almış bulunmaktayım. 
Sanayicilerin
önünü açmak ve gelişmekte olan ya da az gelişmiş olan bölgelerde, illerde
yatırımın yapılabilmesi için teşvik edici düzenlemeler yapmak için önce güven
ve huzur ortamının sağlanması gerekmektedir. Huzur ve güven ortamı olmadan
sermaye yatırım yapmaz. Sermaye ürkektir, risk almaz, risk almaktan kaçınır.
Güven tesis edilebilmesi için ise de Kürt sorununun kalıcı olarak çözülmesi
gerekir veya çözme yolunda güven ortamının oluşması lazım, adımların atılması
gerekir. Bunun için de önce OHAL kaldırılarak demokratik bir ortamın
yaratılması, yasal ve anayasal düzenlemelerin, değişikliklerin hemen yapılması
gerekmektedir. Siyaset normalleştirilerek Eş Genel Başkanlarımız Sayın
Selahattin Demirtaş ve Sayın Figen Yüksekdağ’la beraber vekillerimiz hemen
serbest bırakılmalı, seçilmiş belediye başkanlarımızın, görevlerine bir an önce
iade edilmesi gerekmektedir.
Bu şekilde
demokratik bir iklim yaratılmaya çalışılırsa ancak sanayi gelişir, üretimin
desteklenmesi verimliliği artırır. 
Doğum yerim olan
ve aynı zamanda seçim bölgem olan Diyarbakır, cumhuriyetin ilk kurulduğu
yıllarda sosyoekonomik sıralamada ilk 5’te iken bugün tüm iller sıralamasında
ancak 67’nci olabilmektedir Sayın Bakanım. 
Diyarbakır
Organize Sanayi’de toplamda 300 iş yeri bulunmaktadır. Çalışanların sayısı 6
bindir. Düşünün, 1 milyon 600 bin nüfusu olan Diyarbakır Organize Sanayide
toplam 6 bin civarında insan çalışmaktadır. Batıda ise sadece bir fabrikada,
bir tesiste 10 binin üzerinde çalışan insan vardır. 
Yapılan her
değişiklik, kürdistan illerine sanayicilerin yatırım yapabilmesi ve teşvik
etmek amaçlı olsa bile sanayicilerin bölgede bu şekilde yatırım yapması çok
zordur.
Demokratikleşme
ve Kürt sorununun çözümü konusunda atılacak adımların yanı sıra, teşvikle
beraber, devlet, büyük yatırımlar yapmalı, fabrikalar kurmalı ki işveren ya da
sermaye de güvenle yatırımlarını yapabilmelidir.
Sayın
milletvekilleri, AKP, iktidara gelmeden önce yani 2002 yılında Diyarbakır’da
gayrisafi millî hasıla 2.200 dolardı, 2016 yılında ise 5 bin-5.500 dolar
arasında. Bu miktar biraz artmış görünse dahi, Türkiye’de Diyarbakır yine o
tarihte sosyoekonomik sıralamada 41’inci sırada iken 2016’da 63’üncü sırada yer
almaktadır. Bu da ülkenin bulunmuş olduğu huzur, barış ortamının kürdistan
illerinde sanayileşmeye nasıl bir etki ettiğini göstermektedir. Çözüm sürecinin
olduğu 2013 yılında Diyarbakır'daki işletmeler, 240 milyon dolar ihracat
yaparken 2016 yılında ancak 170 milyon dolar ihracat yapabilmiştir. Sayıda
yükselme yerine düşüş meydana gelmiştir hâlbuki Diyarbakır’daki sanayicilerin
hedefleri 400 bin dolar idi, bu son 2016 yılı için. Diyarbakır'ın istihdam ve
ihracat sıralamalarında yine çok çok geri durumda olduğunu görülmektedir.
Çözüm sürecinin
olduğu, toplumsal barışın sağlandığı ve çatışmasız ortamın tesis edildiği
yıllarda Diyarbakır'dan Almanya, İsviçre ve Hollanda gibi ülkelere 1990’lı
yıllarda yine bu sıkıyönetim ve olağanüstü hâllerden dolayı kaçıp giden,
yerleşen Kürtler geri dönüş yapmış, oraya yatırım yapmak istemişlerse dahi
şimdi güven ortamı olmadığı için de bunlar yatırımlarından vazgeçmiştir. Bugün
Diyarbakır’ın nüfusunun, çok genç nüfus…
(Mikrofon
otomatik cihaz tarafından kapatıldı)
BAŞKAN – Sayın
Taşçıer, 1’inci maddenin başında bir açıklama yapmıştım, önergelerle ilgili
konuşmalarda ek süre vermeyeceğimi ifade etmiştim. O nedenle ek süre veremiyorum.

İMAM TAŞÇIER
(Devamla) – Teşekkür ediyorum. (HDP sıralarından alkışlar) 
BAŞKAN –
Teşekkür ederim Sayın Taşçıer.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Sanayinin Geliştirilmesi ve Üretiminin Desteklenmesi
Amacıyla Bazı Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 4’üncü maddesi ile değiştirilmek istenen 6948 sayılı
Kanun’un 1’inci maddesinin ikinci fıkrasında yer alan “bilişim teknolojileri”
ibaresinden sonra gelmek üzere, “, donanım” ibaresinin eklenmesini arz ve
teklif ederiz.
Deniz Depboylu (Aydın) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
hakkında konuşmak isteyen, Deniz Depboylu, Aydın Milletvekili.
Buyurunuz Sayın
Depboylu. (MHP sıralarından alkışlar) 
DENİZ DEPBOYLU
(Aydın) – Sayın Başkan, değerli milletvekilleri; 485 sıra sayılı Kanun
Tasarısı’nın 4’üncü maddesindeki önergemiz üzerinde Milliyetçi Hareket Partisi
Grubumuz adına söz almış bulunmaktayım. Konuşmama başlamadan önce aziz Türk
milletini ve Gazi Meclisi saygıyla selamlıyorum.
Değerli
milletvekilleri, seçim bölgem olan Aydın’ın, Aydınlıların zeytin ağaçlarıyla
ilgili hassasiyetini tekrar tekrar dile getirmem gerekiyor. “Dağlarından yağ,
ovalarından bal akan şehir” olarak tanımlanan, tarım, turizm ve tarihî kültürün
merkezi olan Aydın’ımızın, son günlerde tekrar tekrar gündeme gelen zeytin
ağaçlarının kıyıma uğrayacağı düşüncesi, her birimizi üzmekte ve
kaygılandırmaktadır. Her ne kadar bu madde şu anda tasarıdan çekilmiş olsa da
Hükûmetin ifade ettiği cümlelere baktığımızda tekrar gündeme gelmesi, bir
şekilde önümüze sürülmesiyle ilgili de endişelerimiz bulunmaktadır. 
Dünyadaki zeytin
ağaçlarının yüzde 10’u Türkiye’de, ülkemizde, bizdedir. Yasa çıksaydı 1 dönümde
15’ten az zeytin ağacı varsa, o alanlar zeytinlik sayılmayacaktı. Yaşlı
ağaçların bulunduğu Ege ve Marmara’da zeytinliklerdeki ağaç sıklığı, dekar
başına ortalama 8-10 tane. Bunu daha önceden de dile getirmiştim, yani böyle
bir yasa çıksaydı Ege’de ve özellikle Aydın’da zeytin ağaçlarımız büyük bir
oranda zarar görecekti. Aydın’da zeytin ağacı sayısı 22 milyon 201 bin 194
adettir. Bunlar resmî yazışmalarda mevcuttur. Bunun Türkiye geneline oranı
yüzde 13’tür. 2016-2017 tarihlerinde Aydın’da zeytin üretimi 283.151 tondur.
Aydın’da üretilen zeytinin 36.810 tonu ihracatta kullanılmıştır. Aydın’da
zeytinyağı üretimi 25 bin tondur. Aydın’ın zeytinyağı ihracat rakamı 13 bin
tondur.
TAHSİN TARHAN
(Kocaeli) – Biz hiç görmedik Aydın’dan zeytinyağı, hiç gelmiyor Aydın’dan
zeytinyağı.
DENİZ DEPBOYLU
(Devamla) – İnşallah getiririm bir gün. 
Yani zeytinyağı
üretiminin yarısından fazlası, ihracata yönelik yapılmaktadır. Türkiye
zeytinyağı üretiminin yüzde 13’ünü Aydın karşılamaktadır.
Bu bilgileri
size neden verdim? Şundan verdim: Bugün bir kitapçık, masamın üzerinde
duruyordu. Eminim bu kitapçık, her milletvekiline ulaşmıştır, ben öyle tahmin
ediyorum. Adıma gelen bir yazıyla masamda duruyordu. “Sayın Milletvekilim, son
günlerde zeytin alanlarının yok edileceği ve zeytinliklerin ortadan
kaldırılacağıyla alakalı yanlış bilgiler gündemi meşgul etmektedir.” diye
başlıyor ve Zeytin Eylem Planı’ndan bahsediyor. Burada özellikle “delice” adını
verdiğimiz yabani zeytin ağaçlarının ıslahıyla ilgili bilgiler mevcut. 
Ben bunu sizin
huzurunuzda bir iki konuda eleştirmek istiyorum. Birincisi: Dünyada üretilen
zeytinyağıyla ilgili oranlar verilmiş. Bu, 2009-2010’da başlamış, 2013-2014’te
nedense bitirilmiş. En son üretim tonu 180 bin. Acaba neden 2016 ve 2017’yi
koyma gereği duymadılar? Zira, bu dönemde 143 bin tona düştü. 
Yine eleştirmek
istediğim bir konu ve çok önemli bir konu: Burada delice ağaçlarının
aşılanmasından bahsediliyor. İki tablo sunulmuş ve bu iki tabloda birçok il var
ama Aydın yok. Aydın acaba neden yok? Bakıyorum, en az Sakarya’da 100 ağacın
aşılanmasından bahsediyor, en fazla Mersin’de 406.500 ağacın aşılanmasından
bahsediyor. Aydın’daki delice zeytin ağacının sayısı 2 milyon 324 bin 978’dir
yani Türkiye’ye oranı dörtte 1’dir.
Peki, neden
Aydın’daki delice ağaçları sayılmıyor veya bu plana alınmıyor? Açıkçası, benim
aklımda bir soru işareti var. Bu jeotermal santraller için ÇED raporu da
istenmiyor. Bizim delice ağaçlarımız, neden bu tür raporlarda yok sayılıyor?
Bu, bizde endişe uyandırıyor. Zira, bu jeotermal tesislerin ÇED raporu bile
almadan ağaçların da kıyımına gidilerek kurulması, Orman Bakanlığının da
görmezden gelerek önünün daha çok açılacağı anlamına mı geliyor; endişe
ediyorum.
Sizleri saygıyla
selamlıyorum. (MHP sıralarından alkışlar) 
BAŞKAN –
Teşekkür ederim Sayın Depboylu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 4’üncü maddesinde geçen “şümulüne”
ibaresinin, “kapsamında” şeklinde değiştirilmesini arz ve teklif ederiz.
Tacettin Bayır (İzmir) ve arkadaşları
BAŞKAN –
Komisyon önergelere katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen, Tacettin Bayır, İzmir Milletvekili.
Buyurunuz Sayın
Bayır. (CHP sıralarından alkışlar) 
TACETTİN BAYIR
(İzmir) – Sayın Başkan, Saygın Bakan ve Komisyon Başkanım, değerli arkadaşlar;
aslında, konuşma metnini iki gün önce çok farklı hazırlamıştım ancak bugünkü
gelişmelerden sonra konuşma metnimi tamamen değiştirdim, bize de yakışan budur
diye düşünüyorum. Sayın Bakana, Komisyon Başkanına şunu itiraf etmeliyim: Dört
gündür ilk defa yüzünüz gülerken gördük sizi, içimiz açıldı. Hep böyle gülün
lütfen.
Sizlerle bir
şeyi paylaşmak istiyorum Sayın Bakanım. Kırk beş yıl kadar geriye götüreceğim
sizleri. Hatırlıyorum, çocuk denilecek yaşlardaydım; etrafımda olup biteni
dinlemeye, gözlemlemeye çalışırdım. Köy kahvesinin önündeydim. Rençberliğin
verdiği yorgunluğun ve umutsuzluğun çizgileri vardı âdeta yüzünde. Saçlarındaki
aklar ise güneşe inat direnmiş ama dökülmemişti. Sigarasından bir derin nefes
çekip “Yattı bizim oğlanın sünneti yine.” dedi, hayıflandı. “Bizim oğlan”
dediği, 11 yaşındaki benim arkadaşımdı, o tarihlerde ben de o yaşlardaydım
çünkü. Mehmet Amca hemen karşılık verdi, “Demedim mi oğlum Ömer, tütünde para
yok, ekmeyelim, demedim mi?” Kemal Amca geri kalır mı? Hemen sohbete katılarak
“Bugün gazetelerde okudum, Türkiye, tarım alanında kendi kendine yeten 7
ülkeden biriymiş.” diyordu. Hayal meyal hatırlıyorum. Güzelim nergis çiçeği
kokusu, tütün kokusuna karışmış, hafif hafif kahvenin çardağına doğru esiyordu.

Sabah güneşin
doğuşuyla yola dökülürdü köylüm. Kimi eşek sırtında, kimi çıkını omuzunda, eski
köye doğru. Köyüm, Karaburun’un Mordoğan köyüydü yani 6,3’le sallanan köy. O
zaman depremden dolayı yıkılmış köyümüzü sahile, deniz kenarına taşımışlardı.
Deniz kenarına taşınan bu köyde insanlar, güneş tepeye vardığında, fidelerin
üstüne düşerdi alın terleri, sanki bereket yağmuru gibi. Çapalama zamanı
geldiğinde toprağa vurulan her çapayla hem mırıldanırlar hem de hayal
kurarlardı. Kimi, satınca tütününü everecekti kızını, kimi, satınca tütününü
sünnetini yaptıracaktı oğlanının, kimisi de çocuklarına söz vermişti, yıllardır
götürmediği İzmir Fuarı’na götürecekti çocuklarını. Demir şişlere dizerlerken
tütünü, hayallerini dizerlerdi. Nereden bilebilirlerdi ki tıpkı sararan,
kuruyan tütün gibi hayallerinin de kuruyacağını, yok olacağını.
Artık
köyümde o güzelim tütün kokusu yok, karışmıyor nergis kokusuna. Artık köyümde
tütün yok, genç insan yok, açlık ve umutsuzluk, onları göç etmeye zorlamıştı
kent varoşlarına. Oysa çok şey mi istemişlerdi, alın terlerinin, emeklerinin
karşılığı dışında çok şey mi istemişlerdi? Bir bilenin verdiği reçeteyle, bir
bakanın dudakları arasından çıkan rakamlarla -o zaman Tütün Bakanı vardı,
rakamı o verirdi- hayalleri yıkılırdı köylülerimizin. “Artık ülkem, kendi
kendine yetebilen 7 ülkeden biri değil, 50 ülkesinden biri.” demek zorunda
bırakılmadılar mı torunlarına? Neden böyle oldu, kim, ülkenin üzerinde bu
oyunları oynuyor, bilmiyoruz. Ama hep şunu sordum kendime… Aklıma ünlü Afrikalı
lider Jomo Kenyata geldi, sormuşlar Kenyata’ya “Nasıl kaybettin topraklarını?”
diye, cevap vermiş: “Misyonerler ülkeme geldiğinde topraklar bizim, İncil
onlarındı. Bize İncil’i verip okumayı, dua etmeyi öğrettiler, dua bitip
gözlerimizi açtığımızda İncil bizim, topraklar onlarındı.” Yıllardır bize akıl
verenlerin, reçete verenlerin acaba bize verdikleri İncil mi demekten kendimi
alamıyorum ve dua edenlerin, gözlerini açmasını bekliyorum.
Sayın
Bakanım, Muğla’da bir kadın köylü, adı Tayyibe Demirel, bir televizyon
kanalında aynen şunu söylüyor: “Oruç ağzımla tarlada çalışıp gölgede
dinlenirken Meclise telefonlar açtım, cevap alamadım. Kıymayın, yapmayın, bu
yasayı geçireceğinize başımıza bomba atın, bizi diri diri mezara koyun daha
iyi.” diye haykırıyor ve devam ediyor: “Turgut köyü bizim köyümüzdü. Eskiden
tütüncülük vardı. Tütüncülükle büyüdük, tütüncülükle okuduk, babam beni
tütüncülükle evlendirdi ve şimdi zeytincilik yaparak geçiniyorum.” diyor. 
Size bu yüzden
bütün zeytinciler adına teşekkür ediyorum, Tayyibe Demirel adına teşekkür
ediyorum ve bekliyorum ve diliyorum ki meralar için de aynı anlayışı gösterin.
Gelin, hep birlikte bu köylünün yüzünü güldürelim diyorum. 
Hepinize sevgi
ve saygılarımı sunuyorum. (CHP sıralarından alkışlar) 
BAŞKAN –
Teşekkür ederim Sayın Bayır. 
Önergeyi
oylarınıza sunuyorum: Kabul edenler… Kabul etmeyenler…
MAHMUT TANAL
(İstanbul) – Biz çoğunluktayız Başkan. 
BAŞKAN - Önerge
kabul edilmemiştir. 
4’üncü maddeyi
oylarınıza sunuyorum: Kabul edenler… Kabul etmeyenler… 4’üncü madde kabul
edilmiştir. 
5’inci madde
üzerinde iki önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 5’inci maddesinin (3)’üncü fıkrasında
yer alan “iki ay” ibaresinin “bir ay” şeklinde değiştirilmesini arz ve teklif
ederiz. 
 Ahmet Yıldırım Mahmut
Toğrul Garo Paylan
 Muş Gaziantep İstanbul
 Ertuğrul Kürkcü Erol
Dora Müslüm Doğan
 İzmir Mardin
 İzmir
BAŞKAN – Şimdi,
maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 5’inci maddesiyle eklenen maddenin
(1)’inci fıkrasının aşağıdaki şekilde değiştirilmesini arz ve teklif ederiz. 
 Kazım Arslan Akif
Ekici İrfan Bakır
 Denizli Gaziantep Isparta
 Tacettin Bayır Tahsin
Tarhan
 İzmir Kocaeli

“Sanayi
işletmelerinin Bilim, Sanayi ve Teknoloji Bakanlığında tutulacak sanayi
siciline kaydettirilmesi ve bunun karşılığında alınacak sanayi sicil belgesinin
gerektiğinde yetkili memurlara gösterilmesi zorunludur.” 
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİÎ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) - Katılmıyoruz Sayın Başkan. 
BAŞKAN – Önerge
hakkında konuşmak isteyen, Kazım Arslan, Denizli Milletvekili. 
Buyurunuz Sayın
Arslan. (CHP sıralarından alkışlar) 
KAZIM ARSLAN
(Denizli) – Sayın Başkan, değerli milletvekilleri; öncelikle hepinizi saygıyla,
sevgiyle selamlıyorum. 
485 sıra sayılı
üretim reformu yasa tasarısı üzerine 5’inci maddede verdiğimiz değişiklik
önergesiyle ilgili söz aldım. 
Bu yasayla, 6948
sayılı Kanun’un 2’nci maddesinde değişiklik öngörmektedir. Yapılan değişikliği
olumlu buluyoruz, ancak küçük bir değişiklik öneriyoruz. Bu değişiklik de kabul
olursa mutlaka bizi memnun etmiş olursunuz. Yapılacak bu değişiklikle, sanayi
işletmelerinin Bilim, Sanayi ve Teknoloji Bakanlığında tutulacak sanayi
siciline kaydettirilmesi ve mukabilinde alınacak sanayi sicil belgesinin,
istenildiğinde bürokraside sorumlu olan kişilere, salahiyetli olan kişilere
verilmesi zorunlu kılınmaktadır. 
Sanayi
işletmelerinin üretim faaliyetine başlamadan önce sanayi siciline ön kayıt
olması zorunludur. Sanayi işletmelerine iş yeri açma ve çalışma ruhsatı
düzenlemesi için sanayi siciline kaydolduğuna dair yazı, iş yeri açma ve
çalışma ruhsatı veren idareler tarafından da istenmektedir. Yeni açılan sanayi
işletmelerinin, Bilim, Sanayi ve Teknoloji Bakanlığı tarafından tanzim
kılınacak beyannameleri, faaliyete başladıktan sonra iki ay içinde Bilim, Sanayi
ve Teknoloji Bakanlığına elektronik ortamda vermesi de gerekmektedir. 
Bu
düzenlemelerle, sanayi siciline kayıt olan sanayi işletmelerinin iş yeri açma
ve çalışma ruhsatı alımı sırasında çok zorluk çektiklerini söylemek istiyorum.
Özellikle, sanayi işletmelerini, iş yeri açma ruhsatı ve çalışma ruhsatlarının
alınması sırasındaki bürokrasinin çok fazlasıyla yorduğunu ve dolayısıyla
buradaki bürokrasinin de azaltılmasına ihtiyaç olduğunu belirtmek istiyorum.
Yine, odaların
aldıkları aidatların da gerçekten günümüzde çok yüksek olduğu da bir gerçektir.
Özellikle, odalara ödenen aidatın dışında, oda mensuplarının herhangi bir belge
istemeleri hâlinde odalar tarafından belgeyle ilgili yeniden ücret alınmasının
da kesinlikle -bu odalara üye olmanın- gereğinden fazla para istendiğinin bir
göstergesi olduğunu belirtmek istiyorum, özellikle odaya üye olup da bu tür
belgeleri isteyenlerden ücret alınmasının kesinlikle uygulamadan kaldırılması
gerektiğini düşünüyorum.
Ayrıca, bakın,
bugün iş hayatı durgun, sanayici para kazanamıyor, esnaf para kazanamıyor ama
odaların aidatları hâlâ artarak devam ediyor ve büyük, trilyonlara varan
sermayeye sahip olan odalarımız ortaya çıkıyor, hatta bu odalarımız paralarını
nereye harcayacaklarını bilemiyorlar, değişik bina yatırımları, inşaat
yatırımları yapmak suretiyle oralarda harcamaya gidiyorlar.
Sayın Bakanım,
bu konularda bence bir düzenleme yapılmasına ihtiyaç olduğunu belirtmek
istiyorum ve önemli olduğunu da söylemek istiyorum çünkü gerçekten oda
üyelerinin bu konuda şikâyetçi olduğunu sizlere de aktarmak istiyorum.
Değerli
milletvekilleri, biz sanayiciyiz, siyasetçi olmakla birlikte gerçekten
sanayiciliği de bırakan bir kimse değiliz. Sanayiciliğimizi yaparken verimli
çalışmak, personelimizin daha verimli, rantabl çalışması ve daha çok üretmek,
daha çok ihraç etmek ve daha çok büyümek için gayret sarf ediyoruz ama mevcut
yapı içinde, bunu, maalesef gerçekleştiremiyoruz. İnşallah, bu çıkacak yasayla
birazcık olsun sanayicinin nefes alabileceğini, birazcık olsun rahatlayabileceğini
düşünüyorum ama ne olursa olsun gerçekten sanayicimizi güçlendirmek istiyorsak,
yerli sanayimizi büyütmek istiyorsak, sanayicimizi güçlendirmek, ihracatını
artırmak istiyorsak, daha farklı teşviklere, desteklere ihtiyaç olduğunu
belirtmek istiyorum.
Sözlerimi bu
şekilde bitiriyorum.
Hepinizi
sevgiyle, saygıyla selamlıyorum. 
Teşekkür ederim.
(CHP sıralarından alkışlar)
BAŞKAN –
Teşekkür ederim Sayın Arslan. 
ÖZGÜR ÖZEL
(Manisa) – Karar yeter sayısı istiyoruz Sayın Başkan.
BAŞKAN –
Önergeyi oylarınıza sunacağım, karar yeter sayısı talebi vardır, karar yeter
sayısını arayacağım. 
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum. 
Kapanma Saati: 23.06
ALTINCI OTURUM
Açılma Saati: 23.18
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Altıncı
Oturumunu açıyorum. 
485 sıra sayılı
Kanun Tasarısı’nın 5’inci maddesi üzerinde Denizli Milletvekili Kazım Arslan ve
arkadaşları tarafından verilen önergenin oylamasında karar yeter sayısı
bulunamamıştı. Şimdi önergeyi tekrar oylarınıza sunacağım ve karar yeter sayısı
arayacağım.
Kabul edenler…
Kabul etmeyenler… Önerge kabul edilmemiştir, karar yeter sayısı vardır. 
485 sıra sayılı
Kanun Tasarısı’nın görüşmelerine kaldığımız yerden devam ediyoruz. 
Komisyon
yerinde. 
Hükûmet yerinde.

Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 5’inci maddesinin (3)’üncü fıkrasında
yer alan “iki ay” ibaresinin “bir ay” şeklinde değiştirilmesini arz ve teklif
ederiz. 
Erol Dora (Mardin) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Önerge
hakkında konuşmak isteyen Müslüm Doğan, İzmir Milletvekili. 
Buyurunuz Sayın
Doğan. (HDP sıralarından alkışlar) 
MÜSLÜM DOĞAN
(İzmir) – Sayın Başkan, değerli milletvekilleri; 485 sıra sayılı Kanun
Tasarısı’nın 5’inci maddesi hakkında söz almış bulunmaktayım. 
Değerli milletvekilleri,
öncelikli olarak, yasama faaliyetlerini her geçen gün zayıflatan, birbirinden
bağımsız değerlendirilmesi gereken yasaları bir çuvala sıkıştıran bu torba yasa
anlayışını doğru bulmadığımızı burada belirtmek isterim. Bizzat Başbakan
tarafından “Bir daha asla getirilmeyecek.” denilen ama her ne hikmetse her
defasında başvurulan bu uygulama, halkın ihtiyaçlarından çok, sermaye
sahiplerinin çıkarlarını korumak adına çıkarılmaktadır. Daha önce altı kez
gündeme gelen ve reddedilen bir tasarıyı gündeme getirirken aslında -2’nci
maddeyi çıkarmanıza rağmen- gerçekten amaç bu mudur, sanayi ve üretimi
geliştirmek midir, bunu da çok iyi incelemek lazım. 
Tarımı,
hayvancılığı, çevreyi doğrudan ilgilendiren bu yasa tasarısının Sanayi
Komisyonunda görüşülmesi ve torba yasa yapılması beraberinde haklı kaygıları da
getirmektedir. 23 farklı yasada değişiklik öngören bu yasa tasarısının metninde
ne ararsak var; YÖK Yasası var, emlak vergisi, hastaneler, TRT, sanayi ve en
önemlisi, 10 milyondan fazla insanımızı doğrudan ilgilendiren zeytinlik
meselesi hele şükür geri çekildi ancak konunun önemli olması nedeniyle bu
konuya devam edeceğim.
Tam adı
“Sanayinin Geliştirilmesi ve Üretimin Desteklenmesi Amacıyla Bazı Kanun ve
Kanun Hükmünde Kararnamelerde Değişiklik Yapılmasına Dair Kanun Tasarısı”
olarak belirtilse de buradaki asıl niyetin zeytinlikleri, kıyıları ve meraları
sanayiye, boşalan sanayi arsalarını ise inşaat sektörüne açmak olduğunu net bir
şekilde görmekteyiz.
Değerli
milletvekilleri, zeytin, yetişme tarzı nedeniyle partiküllere ve havanın
kirlenmesine karşı oldukça hassas bir bitkidir. Zeytin ağaçları, maden
ocaklarının, termik santrallerin yarattığı kirlilikten dolayı olumsuz
etkilenmektedir yani kamulaştırılan alanlar dışında, kamulaştırılmayan
alanlardaki zeytinlikler de tehlike altında olacaktır. Ayrıca termik
santrallerin aşırı su tüketimi, suyu temiz alıp kirleterek doğaya bırakması
sonucu zeytin yetiştiriciliği ve tarım üretimi olumsuz bir şekilde
etkilenmektedir. Ulusal Zeytin ve Zeytinyağı Konseyince bu tasarının
yasalaşması sonrasında zeytinliklerin yüzde 70’inin tehdit altına gireceği
belirtilmiştir.
Yine bu tasarı
yasalaşırsa -ki çekilmesine rağmen yine böyle bir tehlike var, getirilme
ihtimali çok yüksek- tarım dışı arazi bulmadan “Zeytinliğe, kıyılara sanayi
kuracağım.” demenin önünde yasal olarak herhangi bir engel kalmayacaktır. Yine
“Zeytinlikleri bitirdik, kıyıları imara açtık ama hâlâ yatırım yapılması
gerekiyor, meraları da kullanalım.” derseniz bir valilik kararıyla meralara da
el koymanın önünde herhangi bir engel bulunmamaktadır.
Değerli
milletvekilleri, yapılan sanayi yatırımlarında bir konuya işaret etmek isterim.
Nedense ülkemizde bir aks belirlenmiş; Adapazarı, Kocaeli, İstanbul’a varan bir
aks üzerinde sağlı ve sollu sanayi tesisleri yapılmakta, ülkenin tüm kaynakları
oraya aktarılmaktadır. Bu da aslında yanlış bir politikadır. Neden Çankırı,
Çorum, Sivas, Erzincan eksenine gidilmiyor, Maraş eksenine kayılmıyor da hep bu
eksen kullanılıyor? Çünkü oradaki arazilerin, arsaların coğrafi konumlarıyla,
ekonomik değerleriyle ilgili bir husus olduğunu da burada maalesef belirtmek
istiyorum. Sadece bu hususlar bile bu torba tasarının zeytinlikleri, kıyıları,
meraları yok edeceğini açıkça ortaya koymaktadır. 
İktidar
partisi AK PARTİ vekillerine buradan seslenmek istiyorum: Bu tasarının
yaratacağı tahribatın lütfen artık farkına varın. Olay ne tek başına bir
zeytinlik meselesi ne de üretim meselesi. Mesele sadece üretim olsaydı, zeytin
işleme ve zeytinyağı üretim tesislerine teşviklerin verilmesini, tarıma dayalı
sanayi teşviklerini görüşüyor olacaktık burada. 
Değerli
milletvekilleri, sanayimizi geliştirmek adına verilen teşvikler, imtiyazlar,
çıkarılan yasalar sonucu ne elde ettik? Buna dair bilimsel bir rapor var mıdır?
Bu yasa tasarısı sonucunda tam olarak ne bekleniyor? Yasa tasarısının
yaratacağı tahribata dair gerek sendikaların gerek meslek odalarının gerekse de
uzmanların görüşleri bulunmaktayken bu yasa tasarısı sonrasında sanayimizin ne
kadar gelişeceğine ve ne kadar yurttaşımıza iş imkânı sağlanacağına dair
bilimsel bir rapor hazırlanmış mıdır? Elbette ki hayır. Bu konuda hiçbir veri
hazırlanmadan, hiçbir veri elde edilmeden ortaya konan bu tasarının bir yarar
getirmeyeceğini belirtiyor, hepinizi saygıyla selamlıyorum. (HDP sıralarından
alkışlar) 
BAŞKAN
– Teşekkür ederim Sayın Doğan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
5’inci
maddeyi oylarınıza sunuyorum: Kabul edenler... Kabul etmeyenler... 5’inci madde
kabul edilmiştir. 
6’ncı
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 6’ncı maddesinde geçen “müddetinde”
ibaresinin “süresinde” olarak değiştirilmesini arz ve teklif ederiz.
 Kazım Arslan İrfan
Bakır Orhan Sarıbal
 Denizli Isparta Bursa
 Akif Ekici Tacettin
Bayır Tahsin Tarhan
 Gaziantep İzmir Kocaeli
BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 6’ncı maddesinde yer alan “müddetinde”
ibaresinin “verilen süre içerisinde” şeklinde değiştirilmesini arz ve teklif
ederiz. 
 Ahmet Yıldırım Mahmut
Toğrul Ertuğrul Kürkcü 
 Muş Gaziantep İzmir
 Garo Paylan  Erol
Dora
 İstanbul Mardin
BAŞKAN
– Komisyon önergeye katılıyor mu?
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA
ALTUNYALDIZ (Konya) – Katılmıyoruz Sayın Başkan.
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN
– Önerge hakkında konuşmak isteyen Mahmut Toğrul, Gaziantep Milletvekili. 
Buyurunuz
Sayın Toğrul. (HDP sıralarından alkışlar)
MAHMUT
TOĞRUL (Gaziantep) – Teşekkürler.
Sayın
Başkan, değerli milletvekilleri; evet, biraz önce de bahsettiğimiz üzere,
birbirinden çok farklı maddeleri içeren bir torba yasayı tartışıyoruz.
Türkiye’de maalesef “sanayi” deyince, her şeyi sanayiye peşkeş çekiyoruz,
kurban ediyoruz ama bunu yaparken asla doğayla uyumlu bir şekilde
davranmıyoruz. Aslında insanoğlu, topluluklar doğanın bir parçasıdır. Doğada
nasıl bir renklilik görüyorsak, rengârenk farklı çiçekler, farklı renkler
gördüğümüzde orası hoşumuza gidiyorsa aslında aynı şey insanlar ve topluluklar
için de geçerlidir. Renkliliğimiz, farklılığımız, aslında bizim zenginliğimiz
olmalıdır. 
Değerli
arkadaşlar, bu ülke, bu topraklar, farklı dillerin, farklı inançların, farklı
kültürlerin, farklı etnisitelerin bir arada yaşadığı topraklar. Bu toprakları
tekleştirmek, bu topraklarda tek bir inancı, tek bir ırkı, tek bir etnisiteyi
ya da tek bir kültürü hâkim kılmaya çalışmak bu toprakların çoraklaşmasına
sebebiyet verir. 
Biliyorsunuz,
bu topraklarda ciddi sayıda, Alevi inancına sahip insanlar da var ve değerli
arkadaşlar, Alevi topluluğu da vergi veriyor, üretime katılıyor ama hizmetten
asla faydalanamıyor. Diyarbakır Büyükşehir Belediye Başkanımız, şu anki Urfa
Milletvekilimiz Osman Baydemir, Diyarbakır’da Alevi inancına sahip insanlar
için bir cemevi yapma kararı alıyor ve oradaki Alevi dernekleriyle beraber
Diyarbakır’da bir cemevi kuruluyor. O cemevinin kurulması bugün bir fezleke
konusu yapılıyor. Cemevini kabul etmeyen egemen inanç cemevinin yapılmasını bir
fezlekeye konu yapıyor ve bunu da yaparken laiklik üzerinden yapıyor. Hâlbuki
bizim bildiğimiz laiklikte devletin birbirinden farklı tüm inançlara eşit
uzaklıkta durması ve herkese hizmet götürmeyi hedeflemesi gerekiyor. Ama bunu
yapıyor mu? Devlet, Alevilere hizmete gelince bunu fezleke konusu yapıyor ve
Osman Baydemir’le ilgili böyle bir fezlekeyi Türkiye Büyük Millet Meclisine
gönderiyor. 
Değerli
arkadaşlar, yine, Aleviler ciddi bir şekilde IŞİD tehdidi altında. Antep’te
cemevi iki buçuk üç ay abluka altında kaldı IŞİD tehdidi var diye. Yine, Ankara
Valisi, geçtiğimiz günlerde Alevi kurum temsilcilerini topladı ve “Sizlere
yönelik ciddi bir IŞİD tehlikesi var. Kendinizi koruyun, korumaya alın,
binalarınızı güvenlik altına alın.” dedi. Şimdi, bu söylenen işlerin tamamı
devletin yapması gereken işler ama anlaşılan o ki devlet, Alevileri korumak bir
yana, tehdit etmek istiyor çünkü son dönemde -toplumsal muhalefet- Türkiye’de
iç barışın bozulmasına, AKP’nin politikalarına Aleviler muhalefet ediyor, doğru
görmüyorlar. İşte, bu toplumsal muhalefetten alıkoymak adına, maalesef, IŞİD
üzerinden, Alevilerin demokrasiye katılımlarının önüne geçilmesi yönünde, Alevi
kurumları üstü kapalı tehdit ediliyor.
Kürtlere
yönelik de aslında benzer uygulamalar var, farklı kültürlere de var, farklı
inançlara da var ve bu topraklar maalesef, çoraklaştırılıp tekleştirilmek
isteniyor. Bu anlayıştan vazgeçilmesi, bu ülkede sanayinin, teknolojinin ve iç
barışımızın gelişmesi, aslında hepsi birbiriyle bağlantılı, birbiriyle
ilişkilidir. Bir ülkede eğer iç barış varsa orası yatırıma da uygundur ama yok,
eğer iç barışı tehdit eden unsurlar varsa orası tehlike altındadır, orada
sanayinin gelişmesi beklenmez. Bir kez daha söylüyorum…
(Mikrofon
otomatik cihaz tarafından kapatıldı) 
MAHMUT TOĞRUL
(Devamla) – Yatırım ortamı güvercine benzer, ürkütürseniz kimse orada kalmaz
diyorum. Zenginleşmek dileğiyle hepinizi saygıyla selamlıyorum. (HDP
sıralarından alkışlar)
BAŞKAN –
Teşekkür ederim Sayın Toğrul.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 6’ncı maddesinde geçen “müddetinde”
ibaresinin “süresinde” olarak değiştirilmesini arz ve teklif ederiz.
Orhan Sarıbal (Bursa) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Orhan Sarıbal, Bursa Milletvekili. 
Buyurunuz Sayın
Sarıbal. (CHP sıralarından alkışlar)
ORHAN SARIBAL
(Bursa) – Teşekkür ederim Sayın Başkan.
Sayın Başkan,
değerli milletvekilleri; öncelikle Sayın Bakan itiraz etse de artık geleneksel
hâle gelmiş -ama bu defa gelenekler de bozulmuş- torba kanun yerine çuval kanun
olarak karşımıza gelen bayağı yüklü bir birikimle karşı karşıyayız. 
Değerli
milletvekilleri, iki gündür Mecliste ağırlıklı olarak tarım konuşulmaktadır.
Niye, biliyor musunuz? Güncel, Katar’da bir sorun yaşanıyor, o sorunda başta
Türkiye olmak üzere bütün dünya el birliğiyle hemen Katar halkına gıda
göndermek zorunda kalıyor. Lafa gelince herkes söylüyor “Tarım stratejiktir.”
deniyor ama uygulamaya gelince özellikle AKP ve saray rejimi bunu bir stratejik
alan olarak toplumun ihtiyaçları üzerinden değerlendirmiyor, toplumun
yoksullaşması üzerinden kendi siyasal mecrası olarak ve kendi rant kaynakları
olarak değerlendiriyor; üzgünüm ama gerçek bu. 
Bakın, zeytinle
ilgili bir gelişme sağlandı ama Bakan çok açık bir şekilde ifade etti ki “Bu
burada bitmedi.” dedi, er veya geç yeniden getirmeye odaklı. Getirebilir
elbette, gücü var. Tek şeyi düşünüyordu, “Çoğunluğa dayalı, istediğimiz kanunu,
istediğimiz yasayı, istediğimiz yapıyı getiririz.” Bu böyle değil, bu mümkün
değil. Elbette bugün çoğunluk gücünüz yetebilir ama 2007’de olduğu gibi mesela,
samanı paranız olsa da bulamayabilirsiniz. Aynen, ithalat kılıcıyla, ithalat
sopasıyla sektörü terbiye etme istenciniz gibi. 
Birkaç örnek
vermek isterim değerli milletvekilleri: Avrupa Birliği ve Amerika Birleşik
Devletleri’nde protein üretimi kişi başına 70 ila 61 gramdır, bizde ise sadece
31 gram. Yine, dünyada, hemen yanı başımızdaki Yunanistan, Almanya, İngiltere,
Fransa, Kanada, Amerika Birleşik Devletleri kişi başına yılda 70 ile 80
kilogram arasında et -kırmızı artı beyaz et- üretimi yaparken biz ne yazık ki
36 kilogram yapıyoruz ve bu 36 kilogramın da yüzde 60’ından fazlası beyaz et.
Bunun karşılığı şuna denk gelmektedir: Onlar kırmızı eti bizim 3 kat, 4 katımız
tüketiyorlar; biz ne yazık ki 10 ile 12 kilogram arasında tüketiyoruz. Bunun
karşılığı neye denk geliyor? Eğer Ramazan Bayramı ve Kurban Bayramı olmasa
halkımız hemen hemen et de yiyemeyecek, iyi ki de varlar.
Evet, değerli
milletvekilleri, bu devran böyle gitmez. 2007 yılını hatırlayın; kuraklık, süt
fiyatlarının çok aşağı düşmesi, yem fiyatlarının yükselmesi, 1 milyon süt
sığırı kasaba gitti. Çıkamadınız, olmadı, 2009 yılında ithalat kararı aldınız
ve başladınız ithalata. 2010 yılından bugüne kadar, 4 milyon 200 bin küçük ve
büyük baş canlı hayvan satın aldınız, 215 bin ton kırmızı et satın aldınız,
karşılığında bu toplumdan aldığınız, ödediğiniz para 4,5 milyar dolar. Bunu da
gerçekten sahici yapmadınız, biliyor musunuz? Devlet eliyle, Et Balık Kurumu
eliyle kendi zenginlerinizi yarattınız, bunu bile ticarete konu ettiniz. Mehdi
Eker’in tüccarları ile Faruk Çelik’in tüccarları birbirine girdi.
Macaristan’da, Fransa’da, Arjantin’de, Brezilya’da önceki kaynaklarla zengin olanlar
ile şimdi bakanın zenginlikleri arasında çatışma çıktı. Bize şikâyet ettiler,
dün konuştuk bunu burada. O şikâyetler üzerinden gördük ki Et Balık Kurumu
aracılığıyla halkın parasını kullanarak kendi arkadaşlarınızı, kendi
yandaşlarınızı zengin ettiniz. Tabii, diyecek bir şey yoktu, çoğunluk sizdeydi,
istediğinizi yapardınız. Biz de sadece şunu söyledik: “Yuh be! Bu kadar da
olmaz.” dedik ama oldu. 
Değerli
milletvekilleri, bakın, bir örnek daha vereyim. Sadece 2016 yılında yem ve yem
katkı maddelerine ödediğimiz para ne kadar biliyor musunuz? 3 milyar 200 milyon
dolar, 4,5 milyar dolar da canlı hayvan ithalatına verdiniz. Ne yazık ki
9 milyar dolar civarında hayvan ithalatına ve yem ithalatına para vermiş
durumdayız.
HÜSEYİN FİLİZ
(Çankırı) – Mera Kanunu’nu çıkaralım o zaman.
ORHAN SARIBAL
(Devamla) – Evet, Mera Kanunu’nu çıkaracağız. Mera Kanunu’nu siz yok
ediyorsunuz. Mera Kanunu’nu bitirmekle hayvancılığı bitiriyorsunuz. 
HÜSEYİN FİLİZ
(Çankırı) – Hayır, yem ihtiyacını nasıl karşılayacağız?
ORHAN SARIBAL
(Devamla) – Mera Kanunu’nu kaldırarak sütü yok ediyorsunuz. 
HÜSEYİN FİLİZ
(Çankırı) – Yem ihtiyacını nasıl karşılayacaksınız?
ORHAN SARIBAL
(Devamla) – Mera Kanunu’nu çıkararak bu halkı yabancılara peşkeş çekiyorsunuz. 
ŞİRİN ÜNAL
(İstanbul) – Biz CHP miyiz? Yapma Allah’ını seversen ya!
ALİ ŞEKER
(İstanbul) – Meraları yok ediyorsunuz, merayı yok etme kanunu bu.
ORHAN SARIBAL
(Devamla) – Elbette buna izin vermeyeceğiz. Yarın bunun devamını sürdüreceğim,
anlatacağım size. (CHP sıralarından alkışlar)
BAŞKAN –
Teşekkür ederim Sayın Sarıbal.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
6’ncı maddeyi
oylarınıza sunuyorum: Kabul edenler… Kabul etmeyenler… 6’ncı madde kabul
edilmiştir.
7’nci madde
üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 7’nci maddesinin birinci fıkrasında
geçen “gereği” ibaresinin “kapsamında” olarak değiştirilmesini arz ve teklif
ederiz. 
 Kazım Arslan Akif
Ekici Tacettin Bayır
 Denizli Gaziantep İzmir
 İrfan Bakır Tahsin
Tarhan Yakup Akkaya
 Isparta Kocaeli İstanbul
BAŞKAN – Şimdi,
maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 7’nci maddesinin ikinci fıkrasında yer
alan “idari para cezası uygulanmaz” ibaresinin “de idari para cezası uygulanır”
şeklinde değiştirilmesini arz ve teklif ederiz. 
 Ahmet Yıldırım Mahmut
Toğrul Garo Paylan
 Muş Gaziantep İstanbul
 Ertuğrul Kürkcü Erol
Dora
 İzmir Mardin

BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİÎ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayı Başkan. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) - Katılmıyoruz efendim. 
BAŞKAN – Önerge
hakkında konuşmak isteyen Erol Dora, Mardin Milletvekili.
Buyurunuz Sayın
Dora. (HDP sıralarından alkışlar)
EROL DORA
(Mardin) – Sayın Başkan, değerli milletvekilleri; Sanayinin Geliştirilmesi ve
Üretimin Desteklenmesi Amacıyla Bazı Kanunlarda Değişiklik Yapılmasına Dair
Kanun Tasarısı’nın 7’nci maddesi üzerinde Halkların Demokratik Partisi adına
söz almış bulunuyorum. Genel Kurulu saygıyla selamlıyorum.
Değerli
milletvekilleri, üzerinde görüştüğümüz bu tasarı içerisinde sanayi
işletmelerinin sicil kayıtlarına ilişkin çeşitli düzenlemeler getirilmekte olup
bu madde de bu düzenlemelerden birisini teşkil ediyor. 
Değerli
milletvekilleri, öncelikle bir ülke ekonomisini ayakta tutabilecek önemli
dayanak noktalarından biri olan sanayinin Türkiye’de içerisinde bulunduğu
duruma ilişkin bazı verileri dikkatinize sunmak istiyorum. Tabii, sanayi
denilince aklımıza ilk önce üretim gelir. Bakınız, 2002 yılında 29 milyar
dolarlık kredinin yüzde 27’si imalat sanayisinde kullanılırken 2014’te 164
milyar dolarlık kredinin sadece yüzde 13’ü imalat sanayisinde kullanılmış yani
kredi miktarı yaklaşık 5,5 kat artmış ama imalata ayrılan pay yüzde 50 azalmış
durumda.
Değerli
milletvekilleri, sınai üretim yapabilmek için türlü yöntemler aranmaya
başlandı. Sanayi, organize sanayi bölgelerinde toplanmaya ve buralarda teşvik
edilmeye başlandı. Ancak organize sanayi bölgelerinin doluluk oranlarına
baktığımızda, en yüksek doluluk oranının yüzde 80’i ancak bulduğunu görüyoruz.
Bazı organize sanayi bölgelerinde ise doluluk oranı yüzde 20 seviyelerinde,
bazı bölgeler ise maalesef atıl durumda. AKP Hükûmetinin ranta dayalı
politikaları nedeniyle, üretim yapan fabrikalar kapandı ve hızla kapanmaya
devam ediyor. Diğer taraftan, çarpık sanayileşme çarpık kentleşmeyi de
beraberinde getirmektedir. Ulaşım sorunu olmayan en güzel koylara, deniz
kıyılarına sanayiler kuruldu. Bunun sonucunda çevre sorunları ortaya çıktı
ancak bu çevre sorunlarına ilişkin Bakanlığın ciddi bir planının olmadığını
hepimiz biliyoruz. 
Değerli
milletvekilleri, AKP Hükûmeti, kimi lokal düzenlemelerle sanayiye, üretimin
artırılmasına dönük politikalar geliştiriyor görünümü vermek istemektedir ancak
Türkiye’nin lokomotifi niteliğinde olan TEKEL, SEKA gibi yüzlerce fabrikayı da
satan yine bu Hükûmettir. Bu fabrikaları desteklemek yerine satma yoluna giden
bir Hükûmetin, sanayinin yapısal sorunlarını gerçekten çözebilecek politikalar
geliştirmesi mümkün değildir. Yatırıma dönük olarak kaç fabrika şu an iflas
masasında? Türkiye’de kaç fabrikanın üzerinde “kiralık”, “satılık” tabelaları
var? Bugüne kadar pek çok teşvik paketi açıklandı; verilen teşviklerin üretime
sağladığı katkı nedir, istihdama sağladığı somut katkılar nelerdir, çocukların
işçi olmaktan kurtulmalarına katkısı ne olmuştur? Bakınız, TÜİK verilerine göre
çocuk işçi sayısı 2 milyonu bulmuştur ve bu çocukların ezici çoğunluğu sosyal
güvencesiz, düşük ücretli ve kötü koşullarda çalıştırılmaktadır. Sayın Bakan
bunları açıklamalıdır.
Değerli
milletvekilleri, bugün bir sanayici, işletmeci iş gereği yurt dışına çıkmak
istediğinde vize alabilmek için onlarca belge hazırlamak zorunda kalmaktadır.
Vize alabilmek için bürokratik engellerle boğuşan sanayicilerin bu eziyetten
kurtarılması gerekmektedir. Dönemin Başbakanı Sayın Davutoğlu, 2016
sonbaharında Avrupa’ya vizesiz seyahat edilebileceği sözü vermişti. Bunun nasıl
bir fiyaskoyla sonuçlandığını hepimiz gördük. Geldiğimiz noktada, AKP
Hükûmetinin sanayicilere yurt dışına çıkış konusunda kolaylık sağlanmasına
dönük ciddi bir çalışması da maalesef yoktur. 
Değerli
milletvekilleri, AKP Hükûmetinin Meclis gündemine getirdiği neredeyse tüm
yasaların gerekçe bölümünde, yüksek teknolojiyle ürünler üretmemiz gerektiği
vurgusu yapılmakta ancak gerçekliğe baktığımızda bu durumun tersiyle karşı
karşıyayız. Ne yazık ki ülkenin istikrarsız siyasi ortamı nedeniyle, iyi eğitim
görmüş gençlerimizin çoğu bir biçimde yurt dışına göç etmektedir. Gençlerimizi
bu ülkede tutabilmekte acı siyasi politikalarla iyi bir noktaya varabilmemiz
ise mümkün değildir. Dolayısıyla sormamız gerekir: Hangi insan kaynağıyla
yüksek teknoloji üretilecek? Gerçekçi olmalıyız. Artık, sanayici bile işine
yatırım yapacağına inşaata yatırım yapmaktadır. AKP Hükûmeti üretim yerine
inşaat sektörünü yüceltmesi neticesinde ülkenin parasını çimentoya, kuma,
betona gömmeye devam etmektedir. 
Bu duygu ve
düşüncelerle tekrar Genel Kurulu saygıyla selamlıyorum. 
BAŞKAN –
Teşekkür ederim Sayın Dora. 
GARO PAYLAN
(İstanbul) – Sayın Başkan, karar yeter sayısı istiyorum. 
BAŞKAN –
Önergeyi oylarınıza sunacağım, karar yeter sayısı talebi vardır, bu nedenle
karar yeter sayısını arayacağım. 
Kabul edenler…
Kabul etmeyenler… 
Karar yeter
sayısının olup olmadığı konusunda Başkanlık Divanında tereddüt oluştuğundan,
karar yeter sayısının varlığını elektronik cihazla yapacağım oylamayla
anlayacağım. 
İki dakika süre
veriyorum. 
(Elektronik
cihazla oylama yapıldı)
BAŞKAN
– Karar yeter sayısı vardır, önerge reddedilmiştir.
Diğer
önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 7’nci maddesinin birinci fıkrasında
geçen “gereği” ibaresinin “kapsamında” olarak değiştirilmesini arz ve teklif
ederiz. 
Yakup Akkaya (İstanbul) ve
arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU BAŞKANI ZİYA ALTUNYALDIZ
(Konya) – Katılmıyoruz Sayın Başkan.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz efendim.
BAŞKAN – Önerge
hakkında konuşmak isteyen Yakup Akkaya, İstanbul Milletvekili. 
Buyurunuz Sayın
Akkaya. (CHP sıralarından alkışlar)
YAKUP AKKAYA
(İstanbul) – Teşekkür ediyorum. 
Sayın Başkan,
değerli milletvekilleri; öncelikle hepinizi saygıyla selamlıyorum.
Görüştüğümüz
yasa tasarısının başlığına baktığımızda, gerçekten, hepimizin desteklemesi
gereken bir yasa tasarısı olarak görüyorum. Ancak öyle mi acaba içeriğine
baktığımızda, başlığında öyle söylüyor ama içeriğinde öyle söylüyor mu? Ne
yazık ki öyle söylemiyor. Ne diyor? Sanayinin gelişmesi ve üretimin
desteklenmesi amacıyla bazı kanun ve kanun hükmünde kararnamelerde değişiklik
yapılmasıyla ilgili bir yasal düzenleme teklifi var. Peki, 2002’den günümüze
kadar kim iktidarda? AKP iktidarda. Peki, bugüne kadar, AKP, üretimin artması
için ne yapmış? Bir şey yapmadığı gibi, var olan üretimi de ortadan kaldırıcı
uygulamalar yapmış. Özelleştirmelerle üreten fabrikalar kapanmış, devam etmemiş
üretime ve yerine yenilerini koymamış. 
Ben buradan
Sayın Bakana söylüyorum: Mübarek gündeyiz, Allah rızası için, bu mübarek günde,
2002’den günümüze kadar AKP iktidarında bacası tüten ve bir kişinin işe girdiği
bir iş yeri açtınız mı, tek bir kişinin girdiği bir iş yeri? 
MAHMUT TANAL
(İstanbul) – Yok, cezaevi açtılar!
YAKUP AKKAYA
(Devamla) - Yani şimdi, burada sanki uzaydan gelmişiz gibi bize böyle bir yasal
düzenleme getiriyorsunuz. Eğer öyle olmamış olsaydı, aksi olmuş olsaydı, bugün
7 milyona yakın gencimiz işsiz kalmazdı, bugün yüzde 12’lere varan işsizlik
oranı olmazdı. Siz çimentoyla, demirle üretim yaptığınızı zannediyorsunuz ama
kendinizi aldatıyorsunuz. 
Bakın, 4+4’le bu
ülkeye verdiğiniz zararın hâlâ farkında değilsiniz. Meslek liselerini ortadan
kaldırdınız. Bugün ara eleman sıkıntısı çekiyoruz. Gidin bakın meslek liselerine,
yirmi beş otuz yıl öncesi teknolojilerle yapılıyor. Ben eski bir sendikacıyım,
bu Millî Eğitim Bakanlığının TÜRK-İŞ’le yapmış olduğu anlaşma gereği Leonardoda
Vinci Programı neticesinde Almanya ve Japonya’daki meslek liselerini inceledim.
Oraya gittiğimizde şunu gördük: Orada bir laboratuvar şeklinde çalışan meslek
liseleri vardı yani o meslek liselerinden mezun olanlar, o liselerden mezun
olduktan sonra, hiçbir zorluk çekmeden her türlü sanayi fabrikasında
meslekleriyle ilgili çalışıyorlar ve çalıştıkları iş yerlerini
kalkındırıyorlardı. 
Peki, siz ne
yaptınız? Siz bu eğitim sistemini değiştirerek, bütün bu okulları imam-hatip
liseleri hâline getirerek meslek liselerinin dibine dinamit koydunuz. Bugün
Türkiye’nin sanayileşmesindeki ve gelişmesindeki en önemli eksikliklerinden
birisi meslek liselerinin ne yazık ki bugün geldiği durumdan ibarettir.
Bakın, siz, AKP
iktidarı olarak 2002’den günümüze kadar işverenlerin sorunları ve
problemleriyle ilgili burada aftı, yeni düzenlemelerdi, teşviklerdi yapmaya
çalışıyorsunuz ama şu getirdiğiniz yasal düzenlemede işçinin haklarını elinden
alma konusunda da çekinmiyorsunuz. Nedir bu? İşçinin en doğal, aile yaşamını da
perçinleyen bir pazar tatilini burada ortadan kaldırıyorsunuz. Nedir bu? Bakın,
bir İş Sağlığı ve Güvenliği Yasası çıkarttık. Bunlar hemen uygulanacaktı. Geçen
sene ötelediniz, ondan önceki sene ötelediniz. Bu yasa tasarısıyla iş sağlığı
ve iş güvenliğiyle ilgili… Ki, Türkiye bu konuda sabıkalı, Avrupa’da 1’inci,
dünyada 3’üncü. Sadece 2017’de, bu tarihe kadar olan, 1.760 kişi iş kazaları
sonucunda ölmüş. Siz bu yasal düzenlemeyle –günahtır, yazıktır- bunun vebali
altında kalırsınız. Buradaki bu maddeyle de bunu ortadan kaldırmaya
çalışıyorsunuz. Yani kime hizmet ettiğinizi biz çok iyi biliyoruz. Burada da
tarihe not düşmek istiyoruz. Biliyor musunuz Sayın Bakan, AKP iktidara
geldiğinde ilk yaptığı iş ne oldu? İş Sağlığı ve Güvenliği Yasası’nı delmek
oldu. Nasıl oldu? İlk önce altı ay ertelediniz. Daha sonra... 10 kişi ve üzeri
işçi çalıştıran iş yerlerinde çalışanlar İş Sağlığı ve Güvenliği Yasası’ndan
yararlanırken siz ne yaptınız biliyor musunuz? 30 kişinin üzerine çıkarttınız
onu. Bugün, Türkiye’de yaklaşık 1 milyon 750 bin işletmenin en az yüzde 95’i 30
kişinin altında işçi çalıştıran iş yerleri. Yani yaptığınız yasal düzenlemeler
ne işçinin lehinedir ne de işverenin hayrınadır. Onun için, gelin, bu mübarek
günde bu yanlışlıklardan dönün diyor, hepinizi saygıyla selamlıyorum. (CHP
sıralarından alkışlar)
BAŞKAN –
Teşekkür ederim Sayın Akkaya.
Önergeyi
oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama talebimiz var.
BAŞKAN – Bir
yoklama talebi vardır. O nedenle yoklama işlemini gerçekleştireceğim. 
Sayın Özel,
Sayın Şeker, Sayın Erkan Aydın, Sayın Pekşen, Sayın Tarhan, Sayın Gürer, Sayın
Arslan, Sayın Engin, Sayın Akkaya, Sayın Öz, Sayın Gaytancıoğlu, Sayın Tümer,
Sayın Özdemir, Sayın Altaca Kayışoğlu, Sayın Tanal, Sayın Akaydın, Sayın
Balbay, Sayın Sarıbal, Sayın Karabıyık, Sayın Kuşoğlu. 
Evet,
yoklama için iki dakika süre veriyorum. 
(Elektronik
cihazla yoklama yapıldı)
BAŞKAN
– Toplantı yeter sayısı vardır.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485) (Devam)
BAŞKAN
– Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
7’nci
maddeyi oylarınıza sunuyorum: Kabul edenler…Kabul etmeyenler… 7’nci madde kabul
edilmiştir. 
8’inci
madde üzerinde iki önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 8’inci maddesinde geçen “kağıtlar”
ibaresinin “kâğıtlar” olarak düzeltilmesini arz ve teklif ederiz.
 Kazım Arslan Akif
Ekici İrfan Bakır 
 Denizli Gaziantep Isparta
 Tacettin Bayır Tahsin
Tarhan Mehmet Bekaroğlu
 İzmir Kocaeli İstanbul
BAŞKAN – Şimdi
maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 8’inci maddesinin tasarı metninden
çıkarılmasını arz ve teklif ederiz. 
 Ahmet Yıldırım Mahmut
Toğrul Ertuğrul Kürkcü
 Muş Gaziantep İzmir
 Garo Paylan Erol
Dora Behçet Yıldırım
 İstanbul Mardin Adıyaman
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz efendim. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) - Katılmıyoruz Sayın Başkan. 
BAŞKAN – Önerge
hakkında konuşmak isteyen Behçet Yıldırım, Adıyaman Milletvekili. 
Buyurunuz Sayın
Yıldırım. (HDP sıralarından alkışlar) 
BEHÇET YILDIRIM
(Adıyaman) – Teşekkürler Sayın Başkanım.
Sayın Başkan,
değerli milletvekilli arkadaşlarım; 485 sıra sayılı torba yasanın 8’inci
maddesi üzerine grubum Halkların Demokratik Partisi Grubu adına söz almış
bulunmaktayım. Genel Kurulu saygıyla selamlıyorum.
Yalnız, tasarıya
geçmeden önce bir noktaya değinmeden geçemeyeceğim, o da şu: Sarayın ve iktidarın
HDP’yi ve vekillerini itibarsızlaştırma hareketi devam ediyor. İki gün önce
Tunceli Milletvekilimiz Sayın Alican Önlü’ye, dün de Sayın Pervin Buldan’a
yapılanlar bu projenin birer parçası ve devamıdır. Bu Mecliste Meclis Başkan
Vekilliğini hakkıyla, tarafsız, objektif yapan Sayın Pervin Buldan’a yapılanlar
aslında bu Meclise yapılmıştır. Halkın gözünde ve kamuoyunda
itibarsızlaştırmaya yönelik bu tutumunuz ters tepmekte, eş genel başkanlarımız,
vekillerimiz günden güne halkın gözünde daha da büyümektedir. “Egemenlik
kayıtsız, şartsız milletindir.” sözünün rafa kaldırıldığı, Meclis Başkan
Vekilimize reva görülen bu tutumu protesto ediyor, kınıyorum. İktidarın bu
tutumundan vazgeçmesi, Meclisin de bu konuda inisiyatif alması gerektiğini
düşünüyorum. Sayın Başkan, sizin de bu konuda birkaç cümle sarf etmeniz gerekir
diye düşünüyorum.
Evet,
zeytinliklerle ilgili 2’nci maddenin torbadan çıkarıldığı söyleniyor ama
inanalım mı, inanmayalım mı? Geçmişte dört parti üzerinde uzlaşmıştı; Şırnak ve
Hakkâri illerinin illikten çıkarılıp Cizre ve Yüksekova’nın şehir yapılması
gündemdeydi, anlaşılmıştı, dokunulmayacaktı, Hakkâri’ye de Şırnak’a da
dokunulmayacaktı ama bir bakıyoruz, tekrar Hakkâri ve Şırnak’ın il olmaktan
çıkarılması gündemde. 
Evet, seçimde
bir de şu iddialı laflar ediliyordu iktidar tarafından. Seçimde “yerli ve millî
vekillik”ten bahsediyordunuz. Sahi ne oldu bu millî ve yerli vekilliğinize? Bu
yasalarla birkaç sermaye şirketinin kârını, rantını gözetenler mi yerli yoksa
halkın tabiatını, coğrafyasını ve yaşam alanlarının tahribatını önlemeye
çalışanlar mı? Siz yine bu şirketlerin rantını “teşvik” adı altında garantiye
almaya çalışıyorsunuz, biz de bu halkın vergileriyle yapılan yatırımların,
projelerin kime, niçin verildiğini ve niçin teşvik edildiğini soruyoruz. Özel
şirketlerin kazançlarını vatandaş aleyhine bu kadar güçlendirmek yerine, çevre
facialarına yol açacak, denetimsiz ve kanunen hiçbir sınırlamaya tabi olmayacak
düzenlemelere bu kadar zaman, mesai ve enerji harcayacağımıza, ülkenin özgürlüğünü
dikkate alarak yenilenebilir yatırım kaynakları noktasında, AR-GE çalışmalarına
ve yenilenebilir yatırım kaynaklarının kullanılması noktasında mesai
harcamamızın kamunun geneli için daha hayırlı olacağı kanaatindeyim.
Biz burada
yasalar çıkarırken yarın kimin zeytinliğinin, kimin denizinin ve kimin
toprağının yatırım şirketlerine rant çekilmesinin yasal olanaklarını
yaratıyoruz? Yalnız kendi bölgesinde, kendi yaşam çevresinde bu projelere
muhatap olacak bölge yaşayanları hiçbir şekilde kendilerini ifade edemeyeceklerdir.
İşte, binlerce yıllık yaşam döngüsü içerisinde kendisine bir yaşam alanı
yaratmış bu insanların bu konuda hiçbir fikirleri, düşünceleri ve iradeleri
olmayacak mı? Herkesin bu çevreye ciddi anlamda etki edecek faaliyetlerde söz
ve etkisi olacak ancak o bölgede yaşayan vatandaşlarımızın tek bir söz hakkı
olmayacaktır. Kısmen, kanunla, zeytinlikler ve kıyılarla ilgili, bir bölgede
yaşayan yurttaşın lehine olan kanun maddeleri de açıkça kaldırılmaktadır. 
Biz seçim
bildirgelerimizde açıklamıştık, bugün Mecliste de bunun gereğini yapıyoruz.
Yerellerin, bölgelerin doğal varlıkları ve kaynakları üzerinde de doğrudan söz,
yetki ve karar sahibi oldukları ve olmaları gerektiğini, bunun da
mekanizmalarının oluşturulması gerektiğini belirtmiştik. Karadeniz’de Yeşil
Yol’un, HES’lerin, İstanbul’a üçüncü köprünün, yeni bir havaalanının ya da bir
boğazın, Gezi Parkı’nda Topçu Kışlası’nın, Sinop ve Mersin’e nükleer santralin,
Yırca Soma’ya elektrik santralinin yapılıp yapılmayacağına Ankara değil, o
bölgenin insanları karar vermelidir. Biz bu nedenle birkaç sermaye şirketinin
rant ihtiyacını sağlamaktan ziyade, tabii, halktan ve emekten yana olan yatırım
ve teşvik politikalarını destekleyeceğiz. Doğayı, suyu, ormanı, dereleri,
meraları, sahilleri, tarım alanlarını, su ekosistemini koruyacak ve sermaye
birikim sürecinde kâr ve rant alanı olarak kullanımını önleme yönünde mücadele
edeceğiz diyor, Genel Kurulu saygıyla selamlıyorum. (HDP sıralarından alkışlar)
BAŞKAN –
Teşekkür ederim Sayın Yıldırım.
Önergeyi oylarınıza
sunuyorum: Kabul edenler… Kabul etmeyenler… Önerge kabul edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 8’inci maddesinde geçen “kağıtlar”
ibaresinin “kâğıtlar” olarak düzeltilmesini arz ve teklif ederiz.
Mehmet Bekaroğlu (İstanbul) ve
arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılamıyoruz. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkanım. 
BAŞKAN – Önerge
hakkında konuşmak isteyen Mehmet Bekaroğlu, İstanbul Milletvekili.
Sayın Bekaroğlu,
buyurunuz. (CHP sıralarından alkışlar)
MEHMET BEKAROĞLU
(İstanbul) – Sayın Başkan, değerli milletvekilleri; hepinizi saygıyla
selamlıyorum. Görüşmekte olduğumuz 485 sıra sayılı Kanun Tasarısı’nın 8’inci
maddesi üzerinde verdiğimiz önergeyle ilgili konuşacağım. Bu maddeyle Damga
Vergisi Kanunu’nda değişiklik yapılıyor ve bazı yatırımlarla ilgili işlemlerden
damga vergisi kaldırılıyor. 
Değerli
milletvekilleri, 1 Kasımdan bu yana ekonomiyle ilgili çok önemli yasalar çıktı,
torba yasalar geldi. Çok belli ki bir panik şeklinde Hükûmet ekonomideki kötüye
gitmeyi düzeltmek için bir şeyler yapmaya çalışıyor ama bu yapılanlara rağmen
ekonominin düzeldiğine dair bir işaret yok. Diyeceksiniz ki: “Nasıl yok? İlk
çeyrekte yüzde 5 büyüdük.” Değerli arkadaşlarım, bu yüzde 5’le ilgili konuşmak
istiyorum zaten ben de. Bakın, işte, kredi kolaylıkları getirildi, vergi prim
muafiyetleri, indirimleri getirildi, arsa bedelleri alınmıyor, dünya kadar
teşvik edici tedbir getirildi; buna rağmen ortaya çıkan rakamlar hiç de iç
açıcı değil. Faiz hâlâ çok yüksek, enflasyon yüksek, işsizlik çok yüksek. Bugün
Sayın Cumhurbaşkanı yapmış olduğu konuşmada sadece büyüme rakamları üzerinde
durdu ama ekonominin bu önemli göstergeleri üzerinde durmadı. 
Değerli
arkadaşlarım, bu büyüme ciddi şekilde problemli. Eğer büyüme varsa istihdamın
da buna paralel bir şekilde artması gerekiyor. Ama bakalım, 2005-2010 arasında
ortalama yüzde 17 büyüme olmuş, buna paralel olarak yüzde 12’ye yakın
istihdamda artma olmuş. 2010-2015 arasında yüzde 24’e yakın toplam büyüme var,
istihdamda yüzde 21 civarında artma var. Ama şimdi bakalım, büyüme yüzde 5 ama
istihdamda buna paralel ciddi bir artma yok, yüzde 1,2 civarında görülüyor. 
Değerli
arkadaşlarım, bakın, sanayi üretiminde yüzde 1,7 büyüme tespit ediliyor ama
büyüme hesabında sanayi sektörü yüzde 5,3 büyümüş diye belirtiliyor. Bu şu
demek: Üretim artıyor, çok az insan çalıştırarak üretim yapıyoruz çünkü
istihdam artmıyor. 1 milyon rakamından söz ediliyor ama bu rakamı teyit edecek
bir şey yok. Çok değerli ürünler mi üretiyoruz? Ne oluyor? Niye insan
çalıştırmıyoruz, çok yüksek teknoloji mi kullanıyoruz? Ama iş öyle de değil.
Bakın, bizimle ilgili, gelişmekte olan ülkelerde ihracatın yüksek teknolojideki
payı Hindistan’da yüzde 8, Meksika’da yüzde 16, Türkiye'de kaç? Yüzde 3,1.
Demek ki bu büyüme… Öyle yüksek teknolojiye getirdiğiniz teşvikler herhangi bir
işe yaramamış, çok ciddi çelişkiler mevcut.
Değerli
arkadaşlarım, bakın, “bu Hükûmetin yaptığı” “Hükûmet yapmadı” işte “onlar özerk
kuruluşlardır” diyebilirsiniz ama bu senenin başında çok önemli bir şey yaptı
ve hâlâ bunun üzerinde konuşuyoruz. Ne yaptı o? İşte, istatistik hesaplar
yapılırken, büyüme ve benzeri hesaplar yapılırken revizyona gitti ve birdenbire
Türkiye 2 puan, 3 puan, 4 puan fazla büyümeye başladı. Bakın, millî gelirimiz,
yurt içi hasıla bir anda 700 milyar dolardan bir gecede yapılan işlemlerle -bir
gecede yapılmadı tabii, uzun sürede yapıldı ama bir gecede açıklandı- 860
milyar dolara çıktı değerli arkadaşlarım. Tasarruf çok ciddi problem olarak
gündeme getiriliyordu. Hatta, işte, bu zorunlu BES’te, Türkiye'de tasarruf yok,
tasarruf olması gerekiyor, tasarrufumuz olmadığı için yüksek faizle dışarıdan
finanse ediyoruz, bir sürü şeyler vardı, gerekçe gösteriliyordu. Hâlbuki
Türkiye’de tasarruf varmış. Yine, bir gecede yüzde 14 olan tasarrufu yüzde 25’e
çıkardınız.
Değerli
arkadaşlarım, bu rakamlar sıradan rakamlar filan değil. Politik olarak bu
rakamlar üzerinde oynanmaz. Bütçe bu rakamların üzerinde yapılıyor.
Borçlanmalar, almalar, vermeler, yatırımlar, bir yerden kaynak alıp başka bir
yere aktarmalar, hepsi bu rakamlar üzerinden yapılıyor. Eğer bu rakamlar
şişiriliyorsa gerçekten kul hakkı da yeniyor demektir ve sizin bu
rakamlarınızın ciddi bir şekilde hormonlu olduğu, sorunlu olduğu çok açık bir
şekilde ortada. 
Değerli
arkadaşlarım, biz Türkiye Cumhuriyeti’nin kurumlarına güvenmek durumundayız.
Eğer politik olarak bu rakamlar doğru değil de yanlış bir şekilde
hesaplanıyorsa gerçekten oturup düşünmek gerekiyor.
Bugün
TÜİK Başkanı, arkadaşları ve ekibi Plan ve Bütçe Komisyonunda bir sunum
yaptılar ve bütün bu soruları kendilerine yönelttim. Neye dayanarak bu
rakamları yaptınız, nasıl yaptınız? Serilerden bahsediyorlar ama tatmin edici
hiçbir şey söylemediler, gerçekten söylemediler. Başkanın kendisine sordum: Siz
zorunlu BES’i çıkardınız ve 1.400 lira alan adamdan 50 lira kestiniz, bakın,
1.400 lira alan adamdan 50 lira. Niye? “Tasarruflarımız çok düşük." diyor.
Hâlbuki tasarruflarımız düşük değilmiş. 
(Mikrofon
otomatik cihaz tarafından kapatıldı) 
MEHMET
BEKAROĞLU (Devamla) – Peki, bir heyete, Hükûmete yalan söylemek, yurttaşına
yalan söylemek yakışıyor mu diye soruyor, hepinizi saygıyla selamlıyorum.
HÜSNÜYE
ERDOĞAN (Konya) – 7 milyon rakamını nereden aldınız?
MEHMET
BEKAROĞLU (Devamla) – Bu rakamlar devletin rakamları, TÜİK’in rakamları. 
HÜSNÜYE
ERDOĞAN (Konya) – 7 milyon rakamını nereden aldınız?
MEHMET
BEKAROĞLU (Devamla) – Ben icat etmedim, bu rakamlar sizin rakamlarınız. Sizin
rakamlarınızda çelişkiler var. Bunu ifade etmeye çalışıyorum.
BAŞKAN
– Teşekkür ederim Sayın Bekaroğlu.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
8’inci
maddeyi oylarınıza sunuyorum: Kabul edenler... Kabul etmeyenler... 8’inci madde
kabul edilmiştir. 
9’uncu
madde üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 9’uncu maddesinde geçen “teknoloji
geliştirme bölgeleri ve sanayi sitelerinde” ibaresinin “teknoloji geliştirme
bölgeleri ile sanayi sitelerinde” olarak düzeltilmesini arz ve teklif ederiz.
 Kazım Arslan Akif
Ekici Tahsin Tarhan
 Denizli Gaziantep Kocaeli
 Tacettin Bayır Haluk
Pekşen  İrfan Bakır
 İzmir Trabzon Isparta
BAŞKAN
– Şimdi maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 9’uncu maddesinin tasarı metninden
çıkarılmasını arz ve teklif ederiz. 
 Ahmet Yıldırım Ertuğrul
Kürkcü Erol Dora
 Muş İzmir Mardin
 Mahmut Toğrul Garo
Paylan
 Gaziantep İstanbul
BAŞKAN
– Komisyon önergeye katılıyor mu? 
SANAYİ,
TİCARET, ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET
ERDOĞAN (Gaziantep) – Katılmıyoruz efendim. 
BAŞKAN
– Hükûmet?
BİLİM,
SANAYİ VE TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN
– Önerge hakkında konuşmak isteyen Ertuğrul Kürkcü, İzmir Milletvekili. 
Buyurunuz
Sayın Kürkcü. (HDP sıralarından alkışlar) 
ERTUĞRUL
KÜRKCÜ (İzmir) – Sayın Başkan, sevgili arkadaşlar; bu 9’uncu maddedeki organize
sanayi, serbest, endüstri, teknoloji geliştirme bölgeleri ve sanayi sitelerinde
arsa tahsisine yönelik sözleşmeler ve taahhütnamelerin damga vergisi istisnası
kapsamına alınmasının yasadan çıkartılmasını istiyoruz. Son derece açık bunun
nedeni. Bu, doğrudan doğruya, dümdüz, sermaye sahiplerinin kamuya, kamu
bütçesine aktarmaları gereken vergilerin bir bölümünden daha bağışık
kılınmaları hedefini gözetiyor.
Damga
vergisi önemsiz bir kamu gelir kaynağı değil çünkü 2016 rakamlarına bakacak
olursak, merkezî yönetim gelirlerinin tahsil edilebilenlerinin yüzde 2,18’ini,
genel bütçe gelirlerinin tahsil edilebilenlerinin 2,25’ini, genel bütçe
vergilerinin tahsil edilebilenlerinin de yüzde 2,58’ini oluşturuyor. Bunun bir
bölümünden vazgeçmek, karşılığı konmamış bir kamu gelirinden vazgeçmek demektir.
Bunun sanayiyi geliştirmek için yapılacağına inanmak güç çünkü dün de konuşma
fırsatı bulduk, bunun sanayiyi geliştirmekten çok, bir sanayi tesisi kurma
gerekçesi altında ellerindeki sermayeyi yatırıma dönüştürmek isteyen vahşi
kapitalistlere alan açmaktan ibaret olduğunu söyleyebiliriz. Vahşi kapitalist
sıfatını kullanırken bunu bir pejoratif, küçültücü manada bir şey diye
söylemiyorum, kapitalist, kapitalisttir nihayet ama kimilerinin daha çok
yırtmaya, daha çok tırnaklamaya, daha çok tırmıklamaya ihtiyacı var,
kimilerinin ise karnı yüz yıldır bunu yaptıkları için doymuş, şişmiş ve artık
iyi görünecek kadar zenginler. Örneğin, TÜSİAD patronları Adalet ve Kalkınma
Partisi Genel Başkanına “Olağanüstü hâl kaldırılsın, yasaklar kaldırılsın.”
diyebildiler çünkü son on beş yıl içerisinde, özellikle Adalet ve Kalkınma
Partisi döneminde özelleştirmelerden ve diğer vergi indirimlerinden o kadar çok
sebeplendiler ki artık grevlere karşı daha tahammüllü hâle geldiler. Mesele,
şimdi daha tahammüllü olmayanları, bu işe yeni atılanları, herkesi yırtarak,
tekmeleyerek, parçalayarak kasalarını doldurmaya çalışanları kollama zamanı. O
yüzden Adalet ve Kalkınma Partisi Genel Başkanı dedi ki TÜSİAD’çılara: “Ne var
ya, sizin OHAL’den ne şikâyetiniz var? Nedir, fabrikalarınız mı işlemiyor, kâr
mı edemiyorsunuz?” MÜSİAD Genel Kurulunda da “Biz geldik de fabrikalarınızı
çalıştırmaya başladınız, ne şikâyet ediyorsunuz.” derken aslında bu iki
kesimden her tarafı yırtmaya gayret edenleri ne kadar çok kollama ihtiyacında
olduğunu da ifade etmiş oluyordu. 
Ancak,
bu vergi kapsamından bu damga vergisinin bu bağlamda çıkartılması o kadar da
bir şeyden vazgeçmek anlamına da gelmeyebilir çünkü esasen damga vergilerinin
işverenden tahsil edilmeyeceğine dair 687 sayılı Kanun Hükmünde Kararname zaten
var. Bunu bu şekilde yasadan çıkardığınız zaman yapmış olduğunuz şey, devletin
İşsizlik Sigortası Fonu’ndan işverenlere ödediği payı da ödemekten
vazgeçeceğiniz anlamına gelir ama son tahlilde bütün bu işlemlerden kaybeden,
bugüne kadar fonda biriken bütün sermaye stokunun neredeyse yüzde 80’inden
fazlasını patronlara dağıtmış olan bir Hükûmet karşısında işçilerin İşsizlik
Fonu’na yaptıkları bütün katkının kendilerinin daha büyük bir kuvvetle, daha
büyük bir şiddetle sömürülmesi için onların elinden alınması anlamına
gelecektir. Neresinden bakarsanız bakın, işçiden alınan, patrondan
alınmayanlarla birlikte bu vergilerin tamamı işçi sınıfının üzerine yüklenmiş
olmaktadır. Yasadan çıkarılmasını istiyoruz. (HDP sıralarından alkışlar) 
BAŞKAN
– Teşekkür ederim Sayın Kürkcü.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 9’uncu maddesinde geçen “teknoloji
geliştirme bölgeleri ve sanayi sitelerinde” ibaresinin “teknoloji geliştirme
bölgeleri ile sanayi sitelerinde” olarak düzeltilmesini arz ve teklif ederiz.
Haluk Pekşen (Trabzon) ve arkadaşları 
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Haluk Pekşen, Trabzon Milletvekili. 
Buyurunuz Sayın
Pekşen. (CHP sıralarından alkışlar) 
HALUK PEKŞEN
(Trabzon) – Sayın Başkan, saygıdeğer milletvekilleri; güven yoksa toplum da
zaten yoktur. Can, mal ve gelecek güvencesinin olmadığı bir ülkede yatırımı
konuşuyoruz. Aslında konuştuğumuz, günü geçiştirmek için bulunan bir bahane.
Adalet sisteminin tümüyle çöktüğü bir ülkeyi konuşuyoruz. “Sistem” diye
anladığımız şey, hukukun üstünlüğüdür. O olmazsa da ne ekonomik kalkınmadan ne
de toplumsal kalkınmadan söz etmek mümkün değildir. Özellikle iktidarınız
döneminde “özelleştirme” adı altında petrol dağıtım şirketleri, bankacılık
sektörü, sigortacılık sektörü, AVM'lerdeki markalar ve daha birçok sektör
özelleştirme görüntüsüyle yabancılaşmıştır. 
Global ligde
yarışmak için inovasyona, vizyona, risk alma becerisine ve dünyada falanca
partinin genel başkanıyla resim çektirmeye ihtiyaç yoktur. Asıl olan, bu
ülkenin değerlerine sahip çıkmaktır, bu ülkenin gençlerine sahip çıkmaktır.
Hatırlarsanız, iktidarınızın ilk yıllarında sık sık bir millî gelir muhabbeti
vardı ama uzun zamandır konuşmuyorsunuz. Ne oldu? 2017 yılı millî gelirini bir
konuşalım isterseniz. Uluslararası toplum tarafından ciddiye alınmak için
olmazsa olmaz temel kurallar içerisinde “insan zenginliği, coğrafi konum,
gayrisafi millî hasıla, rekabet gücü, yaratıcılık, tasarım, markalaşma” gibi
çok önemli kavramlara ihtiyaç var ama bunlar ne yazık ki sizin hiçbir şekilde
ilgi alanınıza giren konular değil. Dünyada yeni ekonominin itici gücü becerikli
insan, kaliteli iş gücü, kaliteli beyinlerdir. G20 ülkesi olan Türkiye ne yazık
ki evlatlarını dünyanın en becerikli ilk 40’ının içerisine sokamıyor. Ülke
G20’de ama yetişen gençlerin hiçbirisi ilk 40’ın içerisinde bile yok yani bu
şunu gösteriyor ki: Gelecek yıllarda Türkiye'nin G20’de kalması da büyük bir
mucize ortaya koyacak. 
O nedenle bizim
eğitimde reform ve inovasyona, konuşmaya ihtiyacımız var hem de çok acil olarak
bunları konuşmamız gerekiyor. Bu bağlamda “proje okulları” diye açtığınız tartışma
Türkiye'nin önünde şu anda büyük bir hayal kırıklığı olarak duruyor. Biz
tekrara dayalı ödev veriyoruz ama yabancılar çocuklarına proje bazlı ödev
veriyorlar ve bu eğitimle bizim önümüzdeler. “Kalkınmanın itici gücü olan ileri
seviyede beceriye sahip yurttaşları biz neden yetiştiremiyoruz?”u hiçbir zaman
sormuyoruz ve sorgulamıyoruz. Rakiplerimiz sahaya en iyi oyuncularıyla çıkarken
biz en torpilli oyuncuları sahaya sürüyoruz. Rakiplerimizle yarışabilmek için
adil rekabet, özgür toplum ve beceri bazlı bir eğitim gerekliyken Türkiye'de ne
yazık ki bunların hiçbirisinin hiçbir anlamı yoktur. Zengin olmak için ihtiyaç
duyduğumuz kaynak dağların altında, Karadeniz’in yaylalarında değildir, insan
kalitesindedir, insana yapılan yatırımdadır. Beceriye dayalı yeni ekonomide
rekabet etmenin yolu ülkedeki herkese kapılarını sonuna kadar açmak ve
becerikli olanın önüne fırsatları sunmaktır. Sadece Türkiye’de iş gören
yandaşlığa dayalı ödüllendirmenin bizi dünyada götüreceği yer, kocaman bir
hüsran olacaktır. 
Artık ekonomik
gelişmemizi devam ettirmek için duble yola değil, güven inşa etmeye ihtiyaç
vardır. Uçaktan inen herkesin canlı olarak ve özgür olarak tekrar bu ülkeden
çıkabileceğine olan güvene ihtiyaç vardır ve şu anda konuşulması gereken en
acil konu da zaten budur. Bu da kutuplaştırmayla, toplumun fay hatlarını
sürekli tetiklemenizle bugünlerde pek olası gibi gözükmüyor. Hukukun
üstünlüğünü tesis etmek, mahkemelerimizin adalet dağıtma kapasitesini
geliştirmek gibi bir derdiniz de zaten yok, böyle bir kaygınız da yok. Kaldı ki
dünya dördüncü sanayi devrimini konuşurken siz bitmiş bir yarışa 2020 yılında
yeni bir oyuncu sokma yarışı içerisindesiniz. Otomobil üreteceksiniz, dünyada o
yarış bitti, siz kaybettiniz. Bugüne kadar Türkiye’de on beş yıl içerisinde hiçbir
sektör AKP’ye ait değildir. Tarihinize “Bu sektör bize aittir.” diyebileceğiniz
hiçbir sektör katmadınız.
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Pekşen.
Önergeyi
oylarınıza sunuyorum…
III.- YOKLAMA
(CHP
sıralarından bir grup milletvekili ayağa kalktı)
ÖZGÜR ÖZEL
(Manisa) – Yoklama talebimiz var efendim.
BAŞKAN – Bir
yoklama talebi vardır.
Yoklama
isteminde bulunan sayın milletvekillerini tespit edeceğim.
Sayın Özel,
Sayın Şeker, Sayın Tarhan, Sayın Pekşen, Sayın Engin, Sayın Arslan, Sayın
Aydın, Sayın Öz, Sayın Karadeniz, Sayın Gaytancıoğlu, Sayın Tümer, Sayın Tüm,
Sayın Altaca Kayışoğlu, Sayın Tanal, Sayın Akaydın, Sayın Balbay, Sayın
Türkmen, Sayın Doğan, Sayın Karabıyık, Sayın Sarıbal.
Yoklama için iki
dakika süre veriyorum.
(Elektronik
cihazla yoklama yapıldı)
BAŞKAN –
Toplantı yeter sayısı vardır.
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485) (Devam)
BAŞKAN –
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir. 
9’uncu maddeyi
oylarınıza sunuyorum: Kabul edenler... Kabul etmeyenler...9’uncu madde kabul
edilmiştir. 
10’uncu madde
üzerinde iki önerge vardır, önergeleri okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 10’uncu maddesinde geçen “Bakanlıkça”
ibaresinin “Bakanlık tarafından” şeklinde değiştirilmesini arz ve teklif ederiz.
 Kazım Arslan Akif
Ekici Tahsin Tarhan
 Denizli  Gaziantep
 Kocaeli
 İrfan Bakır Tacettin
Bayır Hayati Tekin
 Isparta İzmir Samsun

BAŞKAN
– Şimdi maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 10’uncu maddesinin tasarı metninden
çıkarılmasını arz ve teklif ederiz.
 Ahmet Yıldırım Mahmut
Toğrul Ertuğrul Kürkcü
 Muş Gaziantep İzmir
 Garo Paylan  Erol
Dora
 İstanbul Mardin
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Başkanım.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Garo Paylan, İstanbul Milletvekili.
Buyurunuz Sayın
Paylan. (HDP sıralarından alkışlar) 
GARO PAYLAN
(İstanbul) – Sayın Başkan, değerli milletvekilleri; hepinizi saygıyla
selamlıyorum.
Yaklaşık bir
yıldır teşvikler, aflar, ertelemeler üzerine konuşuyoruz ve bütün bunların
hepsi sermayeyi bir nebze olsun rahatlatmak için. Ancak görüyoruz ki işe
yaramıyor arkadaşlar. Ama siz şunu söyleyebilirsiniz: “Ya, bu üç aylık büyüme
yüzde 5 geldi. Bak, demek ki işe yarıyormuş.” Ama onun çok ciddi bedelleri
oldu, bunu bilesiniz. Bir, mali disiplinden vazgeçtiniz, Maliyenin on beş
yıldır biriktirdiği bütün krediyi büyük oranda terk ettiniz. İkinci nokta,
demokrasisi güçlü olan ülkeler sermayeye böyle tavizler vermezler, vergilerini
alırlar, harçlarını alırlar ve sosyal politikalarla dar gelirli kesimlere
bunları dağıtırlar. Ama demokrasisi güçlü olmayan ülkelerse… Maalesef, son iki
yıldır da biz baş aşağıya bu yönde gidiyoruz. Bize benzer ülkelerden de
bahsedebilirim, mesela Çin. Hani dersiniz ki “Biz yüzde 5 büyüdük, e, Çin de
yüzde 7 büyüyor.” Ama ne pahasına büyüyor? 1 milyarın üzerinde nüfusunu bir
köle gibi sermayeye peşkeş çekerek büyüyor, doğasını sermayeye peşkeş çekerek
büyüyor. Maalesef, son iki yıldır da biz, hani demokrasi yoluyla büyümek ve
demokratik bir ülke olarak hem yerli hem yabancı sermayenin yatırım yaptığı ve
bu anlamda da sosyal bir adalet çerçevesinde bütün halkımızı refaha ve huzura
kavuşturabilecek bir ülke klasmanından düşüp biz de Çin gibi –hani, Avrupa’nın
bir Çin’i olarak- hem insanımızı hem doğamızı sermayeye peşkeş çeker bir lige
doğru maalesef sürükleniyoruz ve bu konuda maalesef ki bu yönde bir yasa ve bir
torba yasayla da karşı karşıyayız. Bu torba yasa, hatta, zeytin ağacına bile
kastetmeye kalktı, şükür ki bir miktar geri adım var bu konuda ama hâlâ
meralarımıza kastetmeye devam ediyor.
Değerli
arkadaşlar, bu çağda bilgiyi, teknolojiyi geliştirebilen ülkeler demokratik
ülkeler veya demokrasi yolunda yürüyen ülkeler. Bizim gibi ülkelerdeyse,
maalesef, bu konuda ancak insanını, emeğini ortaya sürerek ve “Gel sermaye, ben
senden vergi almayacağım. Meralarıma da yatırım yapabilirsin. Aynı zamanda,
yatırım yaparsan merak etme, işçi de grev mrev yapmayacak, ben grevlerini
ertelerim.” diyerek ancak sermayeyi çekebiliyorsunuz. “Harç almayacağım, vergi
almayacağım.” diyerek çekebiliyorsunuz. Oysa bunların katma değerinin ne olduğu
belli. Sayın Bakan da bilir, yüksek teknoloji ürünlerimiz yüzde 3 Sayın Bakan.
Artık dilimizde pelesenk oldu, yüzde 3. Yani yüksek teknolojili ürün üretemiyoruz.
Peki, nereye gidiyor, nasıl oluyor da yüzde 3’te kalıyoruz? Demokratik bir ülke
olmadığımız için, üniversitelerimiz özgür olmadığı için… Ben geçenlerde
Amerika’daydım, Harvard’da bir doçentle tanıştım, kendisi şeker hastalığıyla
ilgili bir ilaç üzerinde dört yıldır çalışıyor ve şu anda yalnızca onun
ürettiği şeker hastalığı üzerindeki ilaç tıpta bir devrim niteliğinde,
milyarlarca dolarlık bir değer biçiliyor, şirketler peşinde koşuyorlar.
Yalnızca bir kişi, bakın. Biz burada çevremizi, doğamızı kirleten, işçimizi
peşkeş çeken belki bin tane fabrika açacağız, bu şekilde, onun ürettiği, bir
kişinin, bir beynin ürettiği değeri, katma değeri yakalayamayacağız Sayın
Bakan. Bunun gibi yüzlerce, binlerce gencimiz şu anda Batılı üniversitelerde.
Aynı şekilde, böyle az gelişmiş, demokrasisi az gelişmiş pek çok ülkenin,
Pakistan’ın, İran’ın, Irak’ın, Suriye’nin gelişmiş beyinleri şu anda Batılı
üniversitelerde bu tip bilimsel araştırmalar yapıyorlar maalesef. Bu çağda
demokrasisini geliştiremeyen, halkını peşkeş çekmeye mahkûmdur sermayeye ve bu
da orta gelir tuzağında, orta demokrasi tuzağında ülkemizin daha yıllarca
debelenmesine sebebiyet veriyor arkadaşlar. Gelin, bu yoldan dönelim derim.
Yoksa daha çok tavizler verirsiniz, biz böyle 9-10 bin dolarlarda, maalesef
orta gelir tuzağında sürünmeye devam ederiz. Gelin, bu yoldan dönelim derim.
Saygılarımla.
(HDP sıralarından alkışlar)
BAŞKAN
– Teşekkür ederim Sayın Paylan.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 10’uncu maddesinde geçen “Bakanlıkça”
ibaresinin “Bakanlık tarafından” şeklinde değiştirilmesini arz ve teklif
ederiz.
Hayati Tekin (Samsun) ve arkadaşları
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz efendim.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Hayati Tekin, Samsun Milletvekili.
Sayın Tekin,
buyurunuz. (CHP sıralarından alkışlar) 
HAYATİ TEKİN
(Samsun) – Sayın Başkan, değerli Meclis üyeleri; 485 sıra sayılı Kanun Tasarısı’nın
10’uncu maddesi üzerine söz almış bulunuyorum. Yüce Meclisi saygıyla
selamlarım. 
10’uncu madde,
bildiğiniz gibi, kooperatiflerle ve aynı zamanda genel kurulun iki yıldan üç
yıla çıkarılmasıyla ilgili. Bunu olumlu bulduğumu izah etmek isterim. 
Bunun haricinde,
bu vesileyle, birçok sorunumuzun olduğu hepimizin malumu. Ben, bugün, Samsun
Şeker Fabrikasının içinde bulunduğu durumu sizlere izah etmek istiyorum. 
Sayın Bakanım,
Samsun Çarşamba Şeker Fabrikası makinelerin bakımsızlığı nedeniyle yani altı yıldır
beklemesi sebebiyle çalıştırılmamaktadır. Aynı gerekçeyle bekleyen diğer şeker
fabrikalarından Susurluk, Alpullu, Ağrı ve Kars Şeker Fabrikaları aynı
akıbetteyken bu yıl çalıştırılmaya başlanmıştır. Bunların çalıştırılması için
çok uzaklardan şeker pancarı taşınacağını biliyoruz, bu karar alınmıştır. 
TAHSİN TARHAN
(Kocaeli) – Sayın Bakan sayesinde çalışıyor. 
HAYATİ TEKİN
(Devamla) – Bu fabrikalara sevinirken şahsım ve Samsunlular olarak Çarşamba
Şeker Fabrikasının çalıştırılmamasına üzüldüğümüzü belirtmek isterim çünkü
Bafra ve Çarşamba Ovaları şeker üretmek için Çarşamba Şeker Fabrikasının
çalıştırılmasını beklemektedir. 
Karadeniz’in
verimli ovalarına sahip tek şehri olan Samsun, düşük fiyatlardan dolayı fındığı
sökmekle yüz yüzedir; et ithalatından dolayı dağlarında hayvancılığı bırakmakla
yüz yüzedir. Sulama projelerinin yavaşlığından, aynı zamanda para etmeyen
çeltiğinden dolayı, kısacası AKP’nin ilgisizliğinden dolayı üretim sürekli geri
gitmektedir. Üretici artık tarımı bırakmakla yüz yüzedir. 
Sayın Bakanım,
sahura yaklaştığımız şu saatlerde Bakanlığınızın çalışmalarını veya bu
maddelerle ilgili konuşmaların birçoğunda TRT paylarının düşürülmesiyle ilgili
muhalefetten veya iktidardan birçok konuşmacının dile getirdiği ve en akılda
kalan, bariz bir nokta veya anekdot olarak kaldı. Sanki burada, en önemli TRT
payının kaldırılması gibi bir vurgu söz konusu. Bana sorarsanız, TRT’yi komple
kapatın. (CHP sıralarından alkışlar) Bence payı kaldıracağınıza ülkeye böyle
daha köklü bir iyilik yaparsınız. Elbette ki bu arada AKP’nin borazanını
kaybetmiş olursunuz, yalnız büyük bir eksiklik de sayılmaz, havuzda borazan
çok. Veya hiç olmazsa TRT’nin “T" sini kaldırıp “AKRT” yaparsanız daha
dürüstçe olur. Üçkâğıtla kazandığınız Anayasa referandumunda TRT’nin “evet”e 41
dakika, “hayır”a 1 dakika ayırdığı istatistiksel bilgilerle sabittir. Toplamda
“evet”e ayrılan propaganda… Yani tüm havuz medyaları dâhil yüzde 95 “evet”e,
yüzde 5 “hayır”a çalışmıştır. Tersi olsaydı yüzde 70-80 oranında “hayır”
çıkacağı muhakkaktı. (CHP sıralarından alkışlar) Bunları da bir kenara not
edelim.
Bakanlığınızın
durumu da Samsun’dan ve ülkemizden pek farklı değil. Maalesef ki, Devrim
otomobilleriyle bu ülke patlamalı motorlar dönemini pas geçti. Barajlar kralı
Demirel’in dönemiyle tribünleri pas geçti. Bugün savaşlar uzaya çıkmışken biz
sarayın dayatmasıyla stratejik olarak ancak savunma sistemi çok zayıf olan tank
yapmaya karar verdik, onu da son zamanlarda ne bahaneyleyse yavaşlatma ve
durdurma pozisyonuna girdiğimizi basından öğreniyoruz.
Yine, dünyaya
baktığımızda, ülkemizin çok ihtiyacı olan, aynı zamanda çağdaş bir yatırım olan
hızlı tren üretimi önümüzde ihtiyaç ve çağın gereği olarak dururken, tahmin
ediyorum ki, yine, sarayın aklıyla otomobil yapacak yiğit aranmaktadır. Buna
“Batmaya enayi” de diyebiliriz. Bunu buldunuz mu bilmiyorum.
Son zamanlarda
hepimiz biliyoruz ki Tesla elektrikli otomobilde çığır açarken, Toyota
birbirini destekleyen elektrikli ve benzinli otomobil yaparken…
(Mikrofon
otomatik cihaz tarafından kapatıldı) 
HAYATİ TEKİN
(Devamla) – …Google insansız, şoförsüz otomobilden bahsederken biz aynı
gerekçede dayatıyoruz.
Hepinize
teşekkür eder, saygılar sunarım. (CHP sıralarından alkışlar)
BAŞKAN –
Teşekkür ederim Sayın Tekin.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
10’uncu maddeyi
oylarınıza sunuyorum: Kabul edenler… Kabul etmeyenler… 10’uncu madde kabul
edilmiştir.
11’inci madde
üzerinde iki önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 11’inci maddesinde geçen “yer alan”
ibaresinin, “bulunan” şeklinde değiştirilmesini arz ve teklif ederiz.
 Kazım Arslan Akif
Ekici Tahsin Tarhan
 Denizli Gaziantep Kocaeli
 Tacettin Bayır İrfan
Bakır Ceyhun İrgil
 İzmir Isparta Bursa
BAŞKAN – Şimdi,
maddeye en aykırı önergeyi okutup işleme alacağım.
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 11’inci maddesinin tasarı metninden
çıkarılmasını arz ve teklif ederiz.
 Ahmet Yıldırım Ertuğrul
Kürkcü Erol Dora
 Muş İzmir Mardin
 Mahmut Toğrul Garo
Paylan
 Gaziantep İstanbul
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz efendim.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Ahmet Yıldırım, Muş Milletvekili.
Buyurunuz.
AHMET YILDIRIM
(Muş) – Teşekkür ederim Sayın Başkan.
Sayın Başkan,
değerli milletvekilleri; 485 sıra sayılı Kanun Tasarısı’nın 11’inci maddesi,
bir fıkra eklemek üzere, organize sanayi bölgeleri, serbest bölgeler, endüstri
bölgeleri, teknoloji geliştirme bölgeleri ve sanayi sitelerinde yer alan binalarla
ilgili, yatırımcılara sözüm ona bir kolaylık getirmektedir.
Şimdi, torba
yasanın adı “Sanayinin Geliştirilmesi ve Üretimin Desteklenmesi.” Sadece isim
üzerinden değerlendirirsek, isim üzerinden itiraz edilecek bir noktanın
olmadığı genel kabul olarak ön plana çıkabilir ama Sayın Bakan burada, sorayım.
Şimdi, Sayın
Bakan, malumunuz, geçen yıl sonbaharda 5 merkez 23 ili kapsayan cazibe
merkezleri programı bölgeler arası eşitsizliği azaltmak veya gidermek adına
çıkarılmıştı ve 28 Kasım 2016 ile 11 Ocak 2017 arasındaki bir buçuk aylık
sürede çoğunluğu Doğu ve Güneydoğu Anadolu Bölgesi’nde olan bu 23 ilde ön talep
babında 1.200 yatırımcı başvurdu. 
Bundan
heyecan duyan Başbakan çıkıp 23 il temsilcisini Ankara’ya çağırıp Çankaya
Köşkü’nde bu yılın 24 Ocağında yani altı ay önce şöyle bir konuşma yapıyor;
işte, içinde valilerin, belediye başkanlarının, rektörlerin, kalkınma ajansı
temsilcilerinin olduğu 23 il temsilcisine diyor ki: “Şu anda herkes burada.
Sonra ‘Duymadım etmedim.’ yok. Sağır sultan bile duydu. Sonra biri çıkıp ‘Ben
duymadım.’ derse çok üzülürüm.” 
Bu
konuşmayı yapmasının üzerinden altı ay geçti. 1.200 yatırımcı başvuru yapmış ve
bu cazibe bölgesi kapsamında teşvik almak istiyor. Açıklanan bir şey var mı?
Yok. Cazibe Merkezleri Programı’na dair toplamda 90 milyar küsur destek isteyen
1.200 yatırımcı bu 23 ilde yatırım yapmak üzere başvurmuş ama bugüne kadar
bununla ilgili herhangi bir açıklama yok. 
Büyük
bir vizyon proje olarak sunuldu. Burada iktidar partisi milletvekilleri geldi,
“Ülkenin doğusunu kalkındıracak.” dendi, burada bölgeler arası eşitsizlik
azalıyor ve biz de bu Cazibe Merkezleri Programı’nın adında olduğu gibi bunun
cazibesine kapılıp inanacağız sanıldı. Altı aydır başvurular açıklanmadı,
hiçbir şey yok ve öngörülen bütçe Başbakanın açıkladığına göre 10 milyar lira
civarında ama başvuranların talebiyse 90 milyar lira civarında. Bunlar neye
göre elenecek? Talepler neye göre indirgenecek? Hiçbir kriteri yok. 
Kritersiz
kalınca aklımıza şu geliyor: Şimdiye kadar bu teşvik yasalarından alınan
paraları hortumlayan iktidar yanlılarına yeniden dağıtılacak gibi bir kaygımız,
bir tereddüdümüz var bizim. Ya değilse altı aydır ön kabulleri yapılmış olan
1.200 başvurucunun cazibe bölgeleri kapsamındaki teşvikleri neden açıklanmıyor?
Açıklanırsa yarın bir gün, bunlar neye göre elenecek? Seçilenler neye göre
seçilecek? Somut, objektif kriterler üzerinden herhangi bir değerlendirme yok. 
Bir de o 23 ilin
temsilcileri Çankaya Köşkü’ne çağrılırken bölgedeki il belediyelerinin çoğu
DBP’li olduğu için gelenler kayyumdu. O kentlere ait, o kentlere dair bir
aidiyet ve sahiplenme duygusu yok, geçici süreliğine orada bulunduklarını
biliyorlar, o halkın kendilerini seçmediklerini biliyorlar, o teşvikleri takip
edemeyeceklerini, bunların objektif dağılımının kendilerini ilgilendirmediğini
biliyorlar. 
Şimdi, ona dair
bunca zamandır, altı aydır yatırımcı bekliyorken sizin, ülkenin tamamını
kapsayacak olan organize sanayi bölgelerine, sanayi sitelerine dönük bina
desteklerini veriyor olmanızın inandırıcılığına ne kadar kendimizi kaptıralım?
Bunu da bütün kamuoyunun takdirine bırakıyorum. 
Bütün Genel
Kurulu saygıyla selamlıyorum. (HDP sıralarından alkışlar) 
BAŞKAN –
Teşekkür ederim Sayın Yıldırım. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 11’inci maddesinde geçen “yer alan”
ibaresinin “bulunan” şeklinde değiştirilmesini arz ve teklif ederiz.
Ceyhun İrgil (Bursa) ve arkadaşları 
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Başkanım. 
BAŞKAN –
Hükûmet? 
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Önerge
hakkında konuşmak isteyen Ceyhun İrgil, Bursa Milletvekili. 
Buyurunuz Sayın
İrgil. (CHP sıralarından alkışlar) 
CEYHUN İRGİL
(Bursa) – Sayın Başkan, değerli milletvekilleri; bu kanunun neredeyse yarısı
eğitimle ilgili. Geçen hafta karneler dağıtıldı. İsterseniz ders notlarımıza
bir bakalım: 
Kenan Kumaş,
Karadeniz Teknik Üniversitesi mezunuydu, fizik öğretmeniydi, ataması yapılmadı;
başka çare bulamadı, polis oldu; Sultanahmet’teki canlı bomba saldırısında
şehit oldu.
Cennet Yiğit,
Gazi Üniversitesi mezunuydu, resim öğretmeniydi, ataması yapılmadı, mecburen
polis oldu; 15 Temmuz darbesinde Gölbaşı Özel Harekât Merkezi bombalandı, şehit
oldu.
Nuri Akman,
Erzurum Atatürk Üniversitesi mezunuydu, Türkçe öğretmeniydi, ataması yapılmadı;
tezkere bıraktı, teğmen oldu; Birliğini taşıyan helikopter Hakkâri’de düştü,
şehit oldu.
Hasan Aslan,
Çanakkale 18 Mart Üniversitesi mezunuydu, tarih öğretmeniydi, ataması
yapılmadı; ne yapsın, gitti polis oldu, Şırnak’ta bombalı saldırıda şehit oldu.
Musa Yüce,
Kayseri Erciyes Üniversitesi mezunuydu, İngilizce öğretmeniydi, KPSS'den dört
defa yeterli puan almasına rağmen ataması yapılmadı; polis oldu, Diyarbakır
Sur’da şehit oldu.
Altuğ Pek, Adnan
Menderes Üniversitesi mezunuydu, matematik öğretmeniydi, ataması yapılmadı; ara
tara iş yok, tezkere bıraktı, teğmen oldu; Diyarbakır Silvan'da şehit oldu.
İsmet Fatih
Alagöz, Dumlupınar Üniversitesi mezunuydu, edebiyat öğretmeniydi, ataması
yapılmadı, polis oldu; Sinan Çetin'in defalarca sabıkalı oğlu Rüzgar Çetin
kafadan patlattı, şehit oldu, kan parası ödendi, herkes sustu, olan İsmet
Fatih'e oldu.
Tezcan Şentürk,
beden eğitimi öğretmeniydi; üç yıl iş aradı, yok, mecburen maden ocağına girdi;
Soma'da 300 arkadaşıyla birlikte şehit oldu.
Gamze Filiz
Arslan, Samsun Ondokuz Mayıs Üniversitesi mezunuydu, kimya öğretmeniydi,
ataması yapılmadı, canına kıydı.
İbrahim
Yeşilbağ, coğrafya öğretmeniydi, memleket coğrafyasının her yerine gitmeye
razıydı, ataması yapılmadı; dört yıl dolaştı, gitti kendini astı, cebinden
sadece altı lira çıktı.
Nefize Özsoy,
Çanakkale Onsekiz Mart Üniversitesi mezunuydu, sınıf öğretmeniydi, ataması
yapılmadı; polis oldu, bir kız çocuğu annesiydi, ikinci çocuğuna altı aylık
hamileydi; Mardin Midyat'taki bombalı saldırıda şehit oldu.
Bünyamin
Aydoğan, Niğde Üniversitesi mezunuydu, sınıf öğretmeniydi, kanun hükmünde
kararnameyle öğretmenlikten ihraç edildi, amele oldu, Kahramanmaraş Afşin'de
sulama hattı inşaatında çalışıyordu, vinçle kaldırılan dev boru üstüne düştü,
öldü.
Ali
Sevim, Sakarya Üniversitesi mezunuydu, otomotiv öğretmeniydi, ataması
yapılmadı, polis oldu, Diyarbakır Sur'da şehit oldu.
Mustafa
Öztürk, Gazi Üniversitesi mezunuydu, elektrik öğretmeniydi, ataması yapılmadı,
polis oldu, Beşiktaş'taki bombalı saldırıda şehit oldu.
76
gencecik öğretmen, Van depreminde, hırsızlar tarafından soyup soğana çevrilen
devletimizin köhne binalarında, çürük okullarında, malzemesinden çalınmış
lojmanlarında enkaz altında kalarak şehit oldu.
En
son, Şenay Aybüke Yalçın, Konya Necmettin Erbakan Üniversitesi mezunuydu, müzik
öğretmeniydi, henüz 22 yaşındaydı, Batman Kozluk'taki terör saldırısında şehit
oldu.
Sayın
ahalimizin on beş yıldır aralıksız takdirname verdiği karne işte bu.
Bugün
Sözcü'de Sayın Yılmaz Özdil'in yazısından bir alıntı bu.
Görmeyenler
ve gördükleri hâlde susanlar için tekrarlamak ve bu ülkenin kadersiz
öğretmenlerini hiç olmazsa Türkiye Büyük Millet Meclisi tutanaklarında yaşatmak
adına okudum.
Bu
ülkede 436 bin öğretmen işsiz, 90 bin öğretmen açığı var. Kanun hükmünde
kararnameyle atadığınız öğretmenleri de altı yıl kürek mahkûmu gibi insanlık
dışı koşullara zorluyorsunuz. Mülakatlarda yapılan haksızlıklar ayyuka çıktı
ama siz duymuyorsunuz. İhraç edilen veya işsiz bırakılan akademisyen sayısı 8
bin. Doçent ve profesör olmak için ortalama otuz yıl gerekiyor. 30x8 bin= 240
bin yıllık bilgi birikimi ve emeği bir kalemde sildiniz. Çığlıklara,
haksızlıklara sessiz kaldınız. Dilerim bir gün siz de sizi duymayacak kadar
vicdansız insanların merhametine muhtaç kalmazsınız. Ama inanın, bu insanların
ahı yakanızı hiçbir zaman bırakmayacak.
Saygılarımla.
(CHP sıralarından alkışlar) 
BAŞKAN
– Teşekkür ederim Sayın İrgil.
Önergeyi
oylarınıza sunuyorum: Kabul edenler... Kabul etmeyenler... Önerge kabul edilmemiştir.

11’inci
maddeyi oylarınıza sunuyorum: Kabul edenler... Kabul etmeyenler... 11’inci
madde kabul edilmiştir. 
ÖZGÜR
ÖZEL (Manisa) – Sayın Başkanım…
BAŞKAN
– Sayın Özel, 60’ncı maddeye göre söz talebiniz var sanıyorum.
Buyurunuz,
mikrofonunuzu bir dakika süreyle açıyorum. 
V.- AÇIKLAMALAR (Devam)
27.- Manisa Milletvekili Özgür Özel’in,
görüşmeler devam ederken kâtip üye değişirse bu durumun tutanağa
geçirilebilmesi için bir yöntem bulunmasının iyi olacağına ilişkin açıklaması
ÖZGÜR
ÖZEL (Manisa) – Sayın Başkanım, biraz önce dikkatimi çeken bir konu oldu,
Tutanak Daire Başkanlığına da sordum, ilgili arkadaşlara, tabii hep beraber en
doğrusunu yapmamız lazım, oturum açıldığında oturumu yöneten Meclis başkan
vekilinin ve değerli kâtip üyelerin isimleri tutanağın başında yer alıyor.
Oturum sürerken zaman zaman –ki son derece normal karşılıyoruz- kâtip üye
arkadaşlar yer değiştirebiliyorlar, biraz önce de öyle oldu. Bu durumun
tutanağa yansıması lazım çünkü ileride, işte dört saatlik bir zaman diliminde -bizim
de Mecliste en güvendiğimiz, bence Türkiye'nin de en güvenilir belgelerinden
bir tanesi Meclis tutanağı- eğer yarım saat sonra değiştilerse üç buçuk saat
boyunca başka bir yerde olan bir kâtip üyenin burada görev yapıyormuş gibi
tutağa geçmesi söz konusu oluyor. Tabii takdir sizlerin...
(Mikrofon
otomatik cihaz tarafından kapatıldı) 
ÖZGÜR
ÖZEL (Manisa) – ...ama buna bir çözüm bulmamız lazım. Örneğin kâtip üye arkadaş
değiştiğinde, tutanaktan sorumlu stenograf arkadaşların da sırtı dönük
göremiyorlar, belki takdir ederseniz, uygun görürseniz siz veya ilk söz
aldığında veya ilk fırsatta kâtip üyenin değiştiğinin tutanağa geçirilmesinin
ben tam doğru olacağını ve bu kadar güvenle tutulan bir tutanağın hak ettiği
güveni sürdürmesine katkı sağlayacağını düşünüyorum. Bu konuyu dikkatlerinize
arz etmek istedim efendim. 
BAŞKAN
– Teşekkür ederim Sayın Özel. 
Zaman
zaman kâtip üyeler, çeşitli ihtiyaçları nedeniyle diğer kâtip üyelerle
yerlerini değiştirebilmekte. Bu tip ihtiyaçtan kaynaklanan değişiklikler nedeniyle
bir tutanak kaydına gerek olduğunu düşünmüyorum ama bir kâtip üye yerini bir
başka üyeye bırakıp gidiyor ise –ki bunlar Meclis başkan vekilinin bilgisi
dâhilinde gerçekleşmektedir- elbette bunun tutanaklara yansıması gerekir. Bunun
otomatik bir şekilde yansıdığını düşünüyorum ama uyarınız için teşekkür
ediyorum. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485) (Devam)
BAŞKAN – 11’inci
maddenin oylamasını tamamlamıştık. 
12’nci madde
üzerinde iki önerge vardır, önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 12’nci maddesinde geçen “1319 sayılı
Kanunun” ibaresinin “1319 sayılı Emlak Vergisi Kanununun” şeklinde
değiştirilmesini arz ve teklif ederiz. 
 Kazım Arslan Akif
Ekici Tahsin Tarhan
 Denizli  Gaziantep Kocaeli
 Murat Bakan Tacettin
Bayır İrfan Bakır
 İzmir İzmir Isparta
BAŞKAN – Şimdi
maddeye en aykırı önergeyi okutup işleme alacağım. 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 12’nci maddesinin tasarı metninden
çıkarılmasını arz ve teklif ederiz. 
 Ahmet Yıldırım Mahmut
Toğrul Ertuğrul Kürkcü
 Muş Gaziantep İzmir
 Garo Paylan Erol
Dora
 İstanbul Mardin
BAŞKAN –
Komisyon önergeye katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz efendim.
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan.
BAŞKAN – Önerge
hakkında konuşmak isteyen Mahmut Toğrul, Gaziantep Milletvekili. 
Sayın Toğrul,
buyurunuz. 
MAHMUT TOĞRUL
(Gaziantep) – Teşekkür ederim Sayın Başkan.
Yine bu
vesileyle gecenin bu saatinde Genel Kurulu saygıyla selamlıyorum.
Değerli
arkadaşlar, söz konusu madde organize sanayi bölgeleri, serbest bölgeler,
endüstri, teknoloji geliştirme bölgeleri ve küçük sanayi sitelerinde yer alan
binaların emlak vergisinden muafiyetini düzenliyor. Bu, aslında, hizmet
açısından son derece önemli olan yerel yönetimlerin önemli gelir kaynaklarından
birinden mahrum bırakılmaları anlamına geliyor ve yine AKP’nin sermayeye
karşılıksız peşkeşlerinden birini teşkil ediyor.
Değerli
arkadaşlar, belediyeler derken aslında biz hep şunu söyledik: Bir ülke yerelden
yönetilmelidir, yerel kendisiyle ilgili kararları vermelidir çünkü halka en
yakın organlardır. Ancak ben bu vesileyle 84 belediyemize atanan kayyumların
bazı icraatlarından bahsetmek istiyorum. Önemli bulduğumuz belediyeler…
Maalesef halkın iradesi yok sayılarak 84 belediyemize kayyum atandı. 
Değerli
arkadaşlar, kayyumların bazı uygulamalarını sizinle paylaşmak isterim.
Kayyumların ilk geldiklerinde -AKP’nin kadın düşmanı politikalarından olsa
gerek- ilk yaptıkları, kadın kurumlarını kapatmak oldu. Sadece bir ilde değil,
tüm il ve ilçelerde, kayyumların tüm il ve ilçelerde kadın kurumları kapatıldı.

Yine, dil ve
kültür kurumları… Değerli arkadaşlar, yeri geldiğinde “Bu ülkede hepimiz
kardeşiz Kürdüyle, Türküyle.” diyoruz ama dile yönelik eğitim çalışmaları yapan
dil kurumları tamamen kapatıldı kayyumlar tarafından, aynı zamanda kültür,
tiyatro çalışmalarını yürüten kurumlar da kapatıldı. Hatta kayyumlar hızını
alamadı, sanki oradaki halkın oyunu almış, güvenini almış, kazanmış kişilermiş
gibi kalktılar belediyelerin ismini, Kürtçe olan, çok dilli olan, Kürtçe,
Türkçe, yeri geldiğinde Arapça olan isimlerini kaldırmaya kalktılar. 
Bakın, değerli
arkadaşlar, Sur tarihî değerleriyle çok önemliydi. Dört Ayaklı Minare önüne
gidip “Sur’un bedenlerine, ayaklarına kurşunlar gelmesin.” diye açıklama
yaparken katledilen Diyarbakır Baro Başkanımız Sayın Tahir Elçi’nin ismi… Van
Çatak Belediyesi “Tahir Elçi” isminde bir park açtı. Değerli arkadaşlar, atanan
kayyum Van Çatak Belediyesindeki “Tahir Elçi” ismini değiştirdi. Sadece bu mu?
12 yaşında 13 kurşunla öldürülen Uğur Kaymaz’ın Mardin Kızıltepe Belediyesi
tarafından kurulmuş olan heykeli yıkıldı. Yine, demokrasi kahramanı olarak…
Aslında şimdiki uygulamaların bir tekrarını yaşadığımız 1994 yılında Orhan
Doğan’ın ensesinden tutularak bu Meclisten çıkarılması hafızamıza işlemiş, o
fotoğraf hepimizi derinden üzmüştü. Değerli arkadaşlar, Cizre doğumluydu Orhan
Doğan. Orhan Doğan’ın adına bir park vardı Cizre ilçesinde, kayyum Orhan Doğan
ismini kaldırdı. Roboski anıtı; insanlar, uçaklardan bombalanan Roboskili
insanlar, 33 gencimiz katledilmişti, unutulmaması gereken bir hatıraydı, hatta
hesabı dahi sorulmadı ama Diyarbakır Büyükşehir Belediyemiz Roboski anıtı
dikmişti, gelen kayyum Roboski anıtını kaldırdı, yıktırdı.
Değerli
arkadaşlar, bunlar, kayyumların uygulamalarıdır. Kayyumlara şunu hatırlatmak
isterim: Yahu, oralar size ait değil, oralar halkın gerçek temsilcileri olan
sahiplerine aittir. 
(Mikrofon
otomatik cihaz tarafından kapatıldı) 
MAHMUT TOĞRUL
(Devamla) – Ve oralar -yerde bulsanız dahi “Bu kimindir?” diye sormanız lazım-
halkın emanetiydi diye hatırlatıyor, saygılar sunuyorum.
BAŞKAN –
Teşekkür ederim Sayın Toğrul. 
GARO PAYLAN
(İstanbul) – Sayın Başkan, karar yeter sayısı istiyoruz. 
BAŞKAN –
Önergeyi oylarınıza sunuyorum…
Karar yeter
sayısı arayacağım.
Kabul edenler…
Kabul etmeyenler… 
Kâtip üyeler
arasında tereddüt hasıl olduğundan karar yeter sayısının varlığını ya da olup
olmadığını elektronik cihazla tespit edeceğim.
Oylama için iki
dakika süre veriyorum.
(Elektronik
cihazla oylama yapıldı) 
BAŞKAN – Önerge
kabul edilmemiştir, karar yeter sayısı vardır.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 12’nci maddesinde geçen “1319 sayılı
Kanunun” ibaresinin “1319 sayılı Emlak Vergisi Kanununun” şeklinde
değiştirilmesini arz ve teklif ederiz. 
Murat Bakan (İzmir) ve arkadaşları
BAŞKAN –
Komisyon önergeye katılıyor mu? 
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz efendim. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Önerge
hakkında konuşmak isteyen Murat Bakan, İzmir Milletvekili.
Buyurunuz Sayın
Bakan. (CHP sıralarından alkışlar)
MURAT BAKAN
(İzmir) – Sayın Başkan, değerli milletvekilleri; 12’nci madde üzerinde grubum
adına söz almış bulunuyor, Gazi Meclisi saygıyla selamlıyorum.
Öncelikle yine
önümüze torba ve temel kanun şeklinde gelen bu kanun tasarısına ilişkin birkaç
kelime etmek istiyorum. Değerli arkadaşlar, görüştüğümüz kanun daha önce belki
de yüzlerce kez görüştüğümüz benzerleri gibi yasama sürecini hızlandırmak,
Parlamentoda yapılan tartışma ve görüşmeleri kısaltmak için, Parlamento
iradesini kısmen devre dışı bırakarak hızla yasa yapmayı hedefleyen bir yöntem.
Yasa yapma tekniğine uygun mu? Değil. Zira, bin yıl önceki yasa metinleri bile
diyor ki: “Her konuda ayrı yasa yapılmalı.” Peki, biz ne yapıyoruz? Kanun
tasarılarının başına “bazı kanunlarda” demek suretiyle 30 kanunda değişiklik
yapıyoruz. Bu şekilde yapılan kanunlar arkadaşlar, GDK, genetiği değiştirilmiş
kanun. Temel kanun olmamasına rağmen İç Tüzük hükmüyle temel kanun olarak görüşüyor
ve yangından mal kaçırır gibi kanun yapıyoruz. Bu kanun ile zeytincilik
Kanunu’ndan Emlak Kanunu’na, Hafta Tatili Kanunu’ndan Kamu İhale Kanunu’na
kadar 30 farklı kanun ve KHK’da değişiklik yapıyoruz. Her biri ayrı ayrı bu
Mecliste tartışılması gereken meralardan kıyıların imara ve tesisleşmeye
açılmasına kadar farklı konuları bir yasa paketi gibi görüşüyoruz. Arkadaşlar,
torba yasa bir hukuk terimi ve yasa yapma tekniği değildir. Biz bunu her
seferinde tekrarlıyoruz, ancak siz vazgeçmiyorsunuz. Biz de tekrar, öğrenmenin
en etkili yoludur diyerek bu kürsüden tekrar etmeye devam ediyoruz ve edeceğiz.

Değerli
arkadaşlar, gelelim kanun tasarısına. Türkiye’de sanayinin geliştirilmesi ve
üretimin desteklenmesini bu Mecliste desteklemeyecek milletvekili yoktur
sanıyorum. Ancak yapılan stratejik hataları taktik başarılarla düzeltemezsiniz.
Türkiye, bir taraftan yeni Osmanlıcılık hayalleriyle Orta Doğu’da süregelen
bitmez tükenmez çatışmaların, başta petrol ve doğal gaz olmak üzere doğal
zenginliklerin yağmalanmasının, etnik ve inançsal çatışmaların, güç ve
hegemonya mücadelelerinin içine girer. OHAL yasalarıyla demokrasiden uzaklaşan
ülkeler arasında değerlendirilirken ihracat yapan sanayicilerimizden mal alan
ülkeler siparişlerini iptal eder ve üretim yaptıracakları yeni ülkeler ve
üreticiler ararken adalet, damatlar için tecelli eder, garibanın yanından teğet
geçerken, hiç işimizin olmadığı Katar’a Mecliste asker gönderme kararı
alınırken bu kanun tasarısıyla Türkiye’de üretimin artırılması mümkün değildir.

Değerli
arkadaşlar, Türkiye’de yerel yönetimlerin güçlendirilmesi, mali açıdan özerk
olabilmesi iktidarın 2002 yılından beri diline pelesenk ettiği bir konudur.
Hatta, ekonomik verimliliği yok diye belde belediyelerini kapatan iktidar,
şimdi sanayicinin yatırım maliyetlerini düşürmek amacıyla 12’nci maddede
belediyelerin en önemli gelir kaynaklarından birini yok ediyor. Tek tek
sanayici için çok da mühim olmayan, üretim maliyetlerini dahi etkilemeyecek
bina emlak vergisi, organize sanayi bölgelerinin içinde bulunduğu yerel
yönetimlerde ciddi bir gelir kaybı oluşturacaktır. Örneğin, sınırları
içerisinde 13 tane organize sanayi bölgesi olan İzmir’de yerel yönetimler
yıllık bütçesinin emlak vergisi gelirlerinden oluşan dörtte 1’ini kaybedecek,
yatırımlar aksayacak, plan ve projeler sekteye uğrayacaktır. Eğer sanayiciye
destek olunacaksa -ki olunsun- bu, yerel yönetimlerin sırtından değil, merkezî
bütçeden yapılmalıdır. Neden yerel yönetimlerin en önemli gelir kalemlerinden
biri olan emlak vergisini kaldırıyorsunuz da Kurumlar Vergisi Kanunu’nda bir
değişiklik öngörmüyorsunuz?
Sayın Bakan,
yerel yönetimler zayıflatılarak sanayici güçlendirilemez; tam tersine, güçlü
yerel yönetimler kentin iktisadi kalkınmasına ve bu arada sanayiciye daha fazla
katkıda bulunur.
Değerli
arkadaşlar, bu tasarıda bilim yok, inovasyon yok, bilgi yok, eğitim yok,
teknoloji yok. Ne var? Yüzeysel çözüm çabaları var. Bu kanun tasarısında bizi
mutlu eden tek husus, zeytinle ilgili 2’nci maddenin tasarıdan çekilmiş
olmasıdır.
Değerli
arkadaşlar, zeytin Antik Çağ’da var, mitolojide var, dinî metinlerde var, bin
yaşına kadar yaşayan zeytin 750 bin ailenin geçiminde var; bizden önce de
vardı, bizden sonra da olmaya devam edecek.
Genel Kurulu
saygıyla selamlıyorum. (CHP sıralarından alkışlar) 
BAŞKAN –
Teşekkür ederim Sayın Bakan.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
12’nci maddeyi
oylarınıza sunuyorum: Kabul edenler... Kabul etmeyenler… 12’nci madde kabul
edilmiştir. 
MAHMUT TANAL
(İstanbul) – Sayın Başkanım, 60’a göre bir söz istiyorum mümkün mü acaba?
BAŞKAN –
Buyurunuz Sayın Tanal. 
V.- AÇIKLAMALAR (Devam)
28.- İstanbul Milletvekili Mahmut Tanal’ın,
yetkililerden istediği kanunun eski tarihli basımının kendisine verildiğine ve
Meclis Başkanlığından kanunların yenilenmesini istirham ettiğine ilişkin
açıklaması
MAHMUT TANAL
(İstanbul) – Teşekkür ediyorum Sayın Başkanım. 
Biraz önce ben
yetkili arkadaşlardan Seçim Kanunu var mı diye istediğimde bana şöyle Seçim
Kanunu ve Siyasi Partiler Kanunu getirdiler.(x) Üstüne baktığımda basım tarihi 2007. Yıl şu anda
2017, maalesef on yıl öncenin Seçim Kanunu ve çok da değişiklik oldu. Şimdi, bu
eski kanuna göre biz burada bir beyanda bulunursak kamuoyunu yanıltmış
olacağız. Meclis Başkanlığından istirhamım bu tür kanunların derhâl yenilenmesi
lazım çünkü ayrıca kanunumuzda hüküm var “Kanunu bilmemek mazeret sayılmaz.” Bu
değişiklikleri biz, milletvekilleri buradan takip edemiyorsak vatandaşımız
nasıl takip edecek Sayın Başkanım? 
Teşekkür ederim.

BAŞKAN – Sayın
Tanal, siz tecrübeli bir hukukçusunuz, 2007 baskısı bir kanunla siz yola
çıkmazsınız. 
MAHMUT TANAL
(İstanbul) – Bakın, 2007, ben size takdim edeyim. 
ERTUĞRUL KÜRKCÜ
(İzmir) – Ama, o bizim için söylüyor Başkan. 
BAŞKAN – Sayın
Tanal, dediğinizi anlıyorum, benim görevim Genel Kurulu yönetmektir ama sizin
bu beyanınız tutanaklara geçmiştir, ilgili birimler bunu tutanaklardan alıp
gerekli değerlendirmeyi yapacaktır. 
X.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER (Devam)
A) Kanun Tasarı ve Teklifleri (Devam)
1.- Sanayinin Geliştirilmesi ve Üretimin
Desteklenmesi Amacıyla Bazı Kanun ve Kanun Hükmünde Kararnamelerde Değişiklik
Yapılmasına Dair Kanun Tasarısı (1/837) ve Millî Eğitim, Kültür, Gençlik ve
Spor Komisyonu ile Sanayi, Ticaret, Enerji, Tabii Kaynaklar, Bilgi ve Teknoloji
Komisyonu Raporları (S. Sayısı:485) (Devam)
BAŞKAN - Sayın
milletvekilleri, 13’üncü madde üzerinde iki önerge vardır. 
Aynı mahiyetteki
bu önergeleri okutacağım ve birlikte işleme alacağım. Talepleri hâlinde önerge
sahiplerine ayrı ayrı söz vereceğim veya gerekçelerini okutacağım. 
Şimdi, aynı
mahiyetteki önergeleri okutuyorum: 
Türkiye Büyük Millet Meclisi Başkanlığına
Görüşülmekte
olan 485 sıra sayılı Kanun Tasarısı’nın 13’üncü maddesinin tasarı metninden çıkarılmasını
arz ve teklif ederiz. 
 Ahmet Yıldırım Mahmut
Toğrul Ertuğrul Kürkcü
 Muş Gaziantep İzmir
 Garo Paylan Erol
Dora
 İstanbul Mardin
Aynı mahiyetteki
diğer önergenin imza sahipleri: 
 Kazım Arslan  Akif
Ekici Tahsin Tarhan
 Denizli Gaziantep Kocaeli
 İrfan Bakır Tacettin
Bayır Didem Engin
 Isparta İzmir İstanbul
 Elif Doğan Türkmen
 Adana
BAŞKAN – Aynı
mahiyetteki önergelere komisyon katılıyor mu?
SANAYİ, TİCARET,
ENERJİ, TABİİ KAYNAKLAR, BİLGİ VE TEKNOLOJİ KOMİSYONU SÖZCÜSÜ MEHMET ERDOĞAN
(Gaziantep) – Katılmıyoruz Başkanım. 
BAŞKAN –
Hükûmet?
BİLİM, SANAYİ VE
TEKNOLOJİ BAKANI FARUK ÖZLÜ (Düzce) – Katılmıyoruz Sayın Başkan. 
BAŞKAN – Aynı
mahiyetteki önergelerle ilgili olarak önerge sahiplerine söz vereceğim. 
Elif Doğan
Türkmen, Adana Milletvekili. 
Buyurunuz Sayın
Türkmen. (CHP sıralarından alkışlar)
ELİF DOĞAN
TÜRKMEN (Adana) – Sayın Başkan, değerli milletvekilleri; Sanayinin
Geliştirilmesi ve Üretimin Desteklenmesi Amacıyla Bazı Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 13’üncü maddesi
için grubum adına söz almış bulunuyorum.
Değerli
milletvekilleri, 15 Temmuz darbe girişimi sonrası AKP, MHP milletvekilleri
oylarıyla OHAL ilan edildi. Çıkarılan KHK’lar, yapılan uygulamalar, bireysel
hak ve özgürlükler başta olmak üzere cumhuriyete ve demokrasiye darbe üzerine
darbe vurdu, vurmaya devam ediyor. Bu kararnamelerle 102.551 kişi görevden
uzaklaştırıldı. Bunlardan büyük bir kısmı FETÖ’yle mücadele için değil muhalif
oldukları için işten atıldılar. “FETÖ’yle mücadele ediyoruz.” diye işten
atılanlar ise sizin kurdelesini keserek açılışını yaptığınız bankaya hesap açıp
para yatıranlar; sizin kurulmasına izin verip çoğunuzun çocuğunu gönderdiği
okullara ve dershaneye gidenler, çalışanlar; sizin kurulmasına izin verdiğiniz
sendikalara üye olanlar. Bir de kimler var? Yaşamı boyunca FETÖ anlayışıyla
mücadele eden, Türkiye'nin laik, çağdaş bir ülke olması için mücadele edenler.
Adana’dan Ahmet Karagöz var mesela. Laik Türkiye için yaşamını adamış bir
öğretmen, bu furyada mesleğinden ihraç edildi. Ahmet Karagöz’ün yaptığı tek şey
FETÖ ve türevi anlayışlarla mücadelesidir. Ahmet Karagöz’ü ihraç ettiniz çünkü
Ahmet Öğretmen laikliği savundu. Nuriye Gülmen ve Semih Özakça’yı ihraç
ettiniz, işlerine dönmek için açlık grevi yaptılar ve işlerini istiyorlar diye
şimdi bu insanları hücrelere attınız. Hâkim Mustafa Karadağ’ı sürgün ettiniz,
ne için? Damatları tahliye eden hâkim anlayışında olmadığı için mi? 15 Temmuzda
“demokrasi ve cumhuriyet” diye halkı sokağa çağıranlar, bugün cumhuriyet ve
demokrasiyi savunanları işinden ediyor.
En acı olan,
insanı insan olmaktan utandıran nedir biliyor musunuz? Bu kararnamelerle ihraç
edilenlerden, tutuklananlardan, yakınlarından en az 37 kişi intihar etti.
Mehmet Fatih Traş, Çukurova Üniversitesi Araştırma Görevlisi, gencecik, ihraç
edildi, işine dönemedi, intihar etti. Hasan Erkuş, her gün Meclise geldiğinizde
size “günaydın” diyen ve sizi koruyan bir polis memuru, sosyal medyasında “Ben
vatan haini değilim.” dedi ve intihar etti. 
Değerli milletvekilleri,
bu insanları sadece ihraç etmiyorsunuz, eşlerini de ihraç ediyorsunuz ve bu
insanları açlığa mahkûm ederek aileleriyle birlikte ölüme de mahkûm
ediyorsunuz, emekli maaşlarına el koyuyorsunuz, kredi kartlarını iptal
ettiriyorsunuz, mallarına el koyuyorsunuz ve hiçbir yerde çalışamaz hâle
getiriyorsunuz. Evrensel ceza hukuku ilkesidir suçların şahsiliği prensibi. Siz
ne yapıyorsunuz? Suçu tüm aileye teşmil ediyorsunuz ve bu yaptıklarınızın
yanınıza kâr mı kalacağını sanıyorsunuz? Sizin bu hukuksuz uygulamalarınıza
karşı AİHM’e başvuranların başvurularını da AİHM “İç hukuk yollarını tüketin.”
diye reddetti yani AİHM de topu taca atarak siyasi bir karar vermiş oldu.
Böylece, ihraç edilenler en az on-on beş yıl kapılarda sürünecek, çoğu bu yolda
ölecek. 
Şimdi hem tüm
Türkiye’ye hem de dünyaya söylüyorum: Bu saltanat, bu güç size kalacak mı
sanıyorsunuz? 
Teşekkür ederim.
(CHP sıralarından alkışlar) 
BAŞKAN –
Teşekkür ederim Sayın Doğan Türkmen. 
Aynı mahiyetteki
diğer önergenin gerekçesini okutuyorum: 
Gerekçe: 
Yapılan
düzenlemeyle 2464 sayılı Belediye Gelirleri Kanunu’nun 58’inci maddesinin
birinci fıkrasında yer alan "Hafta tatili ve ulusal” ibaresinden
"hafta tatili” ibaresi çıkarılmış ve buna bağlı olarak 6585 sayılı
Perakende Ticaretin Düzenlemesi Hakkında Kanun’un 25’inci maddesinin
yürürlükten kaldırılması öngörülmektedir. Tasarının 1’inci maddesinde Hafta
Tatili Kanunu yürürlükten kaldırılmış, bu madde paralelinde yapılan bu
düzenlemeye göre sanayi işletmelerinin her yıl hafta tatili günlerinde
çalışabilmek için belediyelerden, hafta sonu çalışma ruhsat harcı ödeme
zorunluluğu sanayici açısından ek mali yük getirdiği ifade edilerek
kaldırılmaktadır. Oysaki hafta sonu çalıştırmak için belediyeden çalışma
ruhsatı alma ve belediyelere ödenen harç; işverenleri, işçileri keyfî şekilde
hafta sonu çalıştırmak konusunda kısmen de olsa bir sınırlama sağlamaktadır.
Dolayısıyla işverenlerin işçileri keyfî çalıştırmasının, emek sömürüsünün
kısmen önüne geçmektedir. Tasarıdaki bu düzenlemeyle, işveren üzerindeki mali
yük kaldırılmak istenirken, işçilerin emek sömürüsü derinleşecek, belediyenin
gelirleri bu yönüyle azalacaktır. Buna dair bir fizibilite raporu da mevcut
değildir. Bu nedenle bu düzenlemenin işçiler aleyhine değiştirilmesi durumu ve
belediyelerin bu harçtan yarattığı gelirlerinin nereden ikame edileceği
bilinmediği için madde metinden çıkarılmalıdır.
BAŞKAN – Aynı
mahiyetteki önergeleri oylarınıza sunuyorum…
GARO PAYLAN
(İstanbul) – Karar yeter sayısı istiyoruz.
BAŞKAN – Karar
yeter sayısını arayacağım.
Önergeleri kabul
edenler… Kabul etmeyenler… Önergeler kabul edilmemiştir, karar yeter sayısı
vardır.
13’üncü maddeyi
oylarınıza sunuyorum: Kabul edenler… Kabul etmeyenler… 13’üncü madde kabul
edilmiştir.
Sayın Mahmut
Tanal’a 2015 baskılı seçim kanunları kitapçığı gönderilmiştir. (CHP
sıralarından alkışlar) Sanıyorum ikisi de yeşil renkte olması nedeniyle bir
karışıklık oldu. 
MAHMUT TANAL
(İstanbul) – Ton farklılığı var.
BAŞKAN – Türkiye
Büyük Millet Meclisi Kanunlar ve Kararlar Başkanlığında bütün mevzuat en güncel
şekliyle bulunur Sayın Tanal.
MAHMUT TANAL
(İstanbul) – Peki, teşekkür ederim.
BAŞKAN – Ama
belki de Kanunlar ve Kararlar Başkanlığı sizin bu dikkatinizi -çok dikkatli bir
milletvekili olduğunuz için- test etmek için göndermiş olabilir.
Birleşime on beş
dakika ara veriyorum. 
Kapanma Saati: 01.12
YEDİNCİ OTURUM
Açılma Saati: 01.23
BAŞKAN: Başkan Vekili Mehmet Akif HAMZAÇEBİ
KÂTİP ÜYELER: Fehmi KÜPÇÜ (Bolu), Mehmet Necmettin AHRAZOĞLU (Hatay) 
-----0-----
BAŞKAN – Sayın
milletvekilleri, Türkiye Büyük Millet Meclisinin 105’inci Birleşiminin Yedinci
Oturumunu açıyorum.
485 sıra sayılı
Kanun Tasarısı’nın görüşmelerine devam ediyoruz.
Komisyon? Yok.
Ertelenmiştir.
2’nci sırada yer
alan 464 sıra sayılı Kanun Tasarısı’nın görüşmelerine başlayacağız. 
2.- Türkiye Cumhuriyeti Hükümeti ile Katar
Devleti Hükümeti Arasında Eğitim Alanında İşbirliği Anlaşması ile Notaların
Onaylanmasının Uygun Bulunduğuna Dair Kanun Tasarısı (1/723) ve Dışişleri
Komisyonu Raporu (S. Sayısı: 464)
BAŞKAN -
Komisyon? Yok.
Ertelenmiştir.
3’üncü sırada
yer alan 477 sıra sayılı Kanun Tasarısı’nın görüşmelerine başlayacağız. 
3.- Türkiye Cumhuriyeti Hükümeti ile Katar
Devleti Hükümeti Arasında Deniz Taşımacılığı Anlaşmasının Onaylanmasının Uygun
Bulunduğuna Dair Kanun Tasarısı (1/729) ve Dışişleri Komisyonu Raporu (S.
Sayısı 477)
BAŞKAN -
Komisyon? Yok.
Ertelenmiştir.
Bundan sonra da
komisyonun olmayacağı anlaşıldığından, alınan karar gereğince, kanun tasarı ve
teklifleri ile komisyonlardan gelen diğer işleri sırasıyla görüşmek için 14
Haziran 2017 Çarşamba günü saat 14.00’te toplanmak üzere birleşimi kapatıyorum.

Kapanma Saati: 01.24




(x) 485 S.
Sayılı Basmayazı 6/6/2017 tarihli 101’inci Birleşim Tutanağı’na eklidir.


(x) Açık oylama kesin sonuçlarını
gösteren tablo tutanağa eklidir. 


(x) Açık oylama kesin sonuçlarını
gösteren tablo tutanağa eklidir.


(x) Bu ifadeye ilişkin düzeltme 14/6/2017
tarihli 106’ncı Birleşim Tutanağı’nın 65’inci sayfasında “Geçen Tutanak
Hakkında Konuşmalar” bölümünde yer almıştır. 




