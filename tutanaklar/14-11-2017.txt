



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 22’nci
Birleşim
 14
Kasım 2017 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Çorum Milletvekili Salim Uslu’nun, Ahıska Türklerinin Stalin
tarafından yük trenleri içinde ana yurtlarından sürgün edilişlerinin 73’üncü
yıl dönümüne ilişkin gündem dışı konuşması
2.- İzmir Milletvekili Müslüm Doğan’ın, İzmir ilinin sorunlarına ilişkin
gündem dışı konuşması
3.- İstanbul Milletvekili Mustafa Sezgin Tanrıkulu’nun, Tahir Elçi’ye
ilişkin gündem dışı konuşması

IV.- AÇIKLAMALAR
1.- İstanbul Milletvekili Mahmut Tanal’ın, İstanbul Milletvekili Mustafa
Sezgin Tanrıkulu’nun yaptığı gündem dışı konuşmasındaki bazı ifadelerine
ilişkin açıklaması
2.- Bursa Milletvekili Erkan Aydın’ın, İŞKUR’la ilgili Sayıştay raporuna
ilişkin açıklaması
3.- İstanbul Milletvekili Didem Engin’in, 14 Kasım Dünya Diyabet Günü’ne
ilişkin açıklaması
4.- Hatay Milletvekili Hilmi Yarayıcı’nın, iktidarın hukuk tanımaz
tavrının son kurbanının Çağdaş Hukukçular Derneği Başkanı Selçuk Kozağaçlı
olduğuna ilişkin açıklaması
5.- İstanbul Milletvekili Gamze Akkuş İlgezdi’nin, koruyucu ve önleyici
tedbir kararlarının etkin olarak uygulanmaması nedeniyle kadınların ve
çocukların öldürüldüklerine ilişkin açıklaması
6.- Bursa Milletvekili Nurhayat Altaca Kayışoğlu’nun, İran-Irak
sınırında yaşanan depreme ve olası bir deprem ihtimaline karşı alınması gereken
tedbirlerin düşünülmesi gerektiğine ilişkin açıklaması
7.- Denizli Milletvekili Melike Basmacı’nın, Pamukkale Üniversitesindeki
yemek ihalesi konusunda Bakandan en kısa zamanda bir açıklama beklediğine
ilişkin açıklaması
8.- Hatay Milletvekili Birol Ertem’in, tarım ürünlerinin taban fiyatları
zamanında açıklanmayarak ve hasat zamanı ithalattaki vergi oranları düşürülerek
çiftçilerin mağdur edilmemesi gerektiğine ilişkin açıklaması
9.- Niğde Milletvekili Ömer Fethi Gürer’in, Niğde’de sulama suyu
konusunda yaşanan sorunlara ilişkin açıklaması
10.- Adana Milletvekili İbrahim Özdiş’in, Hükûmete asgari ücret ve
emekli aylıklarında vergi yükünü kaldırma çağrısında bulunduğuna ilişkin
açıklaması
11.- Kahramanmaraş Milletvekili İmran Kılıç’ın, Ahıska Türklerinin
sürgün edilişinin 73’üncü yıl dönümüne, Antalya’nın bazı ilçelerinde yaşanan
hortum felaketinde zarar görenlere geçmiş olsun dileğinde bulunduğuna, AFAD ve
Kızılayın depremzedelere yardımına ve dünyada olup bitenlerin dikkatle takip
edilmesi gerektiğine ilişkin açıklaması
12.- Adıyaman Milletvekili Adnan Boynukara’nın, DAEŞ’i oluşturan ve
ortaya çıkaran politikaların sahibinin Amerika Birleşik Devletleri olduğuna
ilişkin açıklaması
13.- Adana Milletvekili Zülfikar İnönü Tümer’in, şehitler ile Kıbrıs ve
Kore gazileri dâhil olmak üzere tüm gazilerin çocuklarının sayı sınırlaması
olmadan kamuda istihdam edilmesini sağlayacak bir düzenleme yapılması
gerektiğine ilişkin açıklaması
14.- Balıkesir Milletvekili Namık Havutça’nın, 15 Temmuz hain darbe
girişimi gecesi rütbeli subayların emrini yerine getiren vatani görev için
silah altında bulunan tutuklu erlerin ve askerî öğrencilerin durumuna ilişkin
açıklaması
15.- Kocaeli Milletvekili Fatma Kaplan Hürriyet’in, Kocaeli’de hava
kirliliğinin nedenini ve önlem almanın düşünülüp düşünülmediğini öğrenmek
istediğine ilişkin açıklaması
16.- Denizli Milletvekili Kazım Arslan’ın, Malta’da offshore hesabı
açtırılmasıyla ilgili ve Türkiye’deki seri iflas riski ile ekonomik kriz
konularında bilgi almak istediğine ilişkin açıklaması
17.- Hatay Milletvekili Serkan Topal’ın, Hatay Büyükşehir Belediyesinin
çalışmalarına, Suriye’de yaşanan kaosun Hatay ekonomisini olumsuz etkilediğine
ve Hükûmetin Hatay’ı 5’inci teşvik bölgesine geçirip geçirmeyeceğini öğrenmek
istediğine ilişkin açıklaması
18.- İstanbul Milletvekili Gülay Yedekci’nin, beton kent anlayışı
sonucunda İstanbul’un durumuna ilişkin açıklaması
19.- Adana Milletvekili Elif Doğan Türkmen’in, Adanalı yatırımcıların
Adana’da teşvik uygulanmasını ve tekstil sektörü ile hazır giyim sektöründe
ithalatla ilgili ek gümrük vergilerinin konulmasını talep ettiklerine ilişkin
açıklaması
20.- Balıkesir Milletvekili Mehmet Tüm’ün, Başbakan Binali Yıldırım ve
oğullarının vergi kaçırdığına ilişkin haber yaptıkları gerekçesiyle Cumhuriyet
gazetesine dava açılmasına ve kaçırılan vergi miktarını öğrenmek istediğine
ilişkin açıklaması
21.- İstanbul Milletvekili Sibel Özdemir’in, Avrupa Konseyinde büyük
donör ülke statüsünden ayrılma kararının gerekçeleri hakkında Dışişleri
Bakanının bilgi vermesini talep ettiğine ilişkin açıklaması
22.- Mersin Milletvekili Baki Şimşek’in, Ahıska Türklerinin sürgün
edilişlerinin 73’üncü yıl dönümüne ve 14 Kasım Dünya Diyabet Günü’ne ilişkin
açıklaması
23.- Muş Milletvekili Ahmet Yıldırım’ın, siyasal yargı eliyle halk
iradesini temsil eden siyasetçilere, hukukçulara, insan hakları savunucularına
dönük operasyonların tam hızıyla devam ettiğine ve bu durumun sosyolojik bir
vaka olarak incelenmeye değer bir konu olduğuna ilişkin açıklaması
24.- Sakarya Milletvekili Engin Özkoç’un, 14 Kasım Dünya Diyabet
Günü’ne, cari açığın rekor düzeye ulaştığına, vergi sisteminin dolaylı vergiler
üzerine kurulu olduğuna ve görüşülmekte olan torba yasa tasarısıyla motorlu
taşıtlar vergisi, internet vergisi, kira geliri vergisi ile kurumlar vergisinin
artırılmasının öngörüldüğüne ilişkin açıklaması
25.- İstanbul Milletvekili Mehmet Muş’un, Türkiye’nin gerek yurt içinde
gerek yurt dışında terörle mücadelede en ufak bir zafiyet göstermeden
operasyonlar icra ettiğine ve Irak-İran sınırında meydana gelen deprem
nedeniyle yapılan yardım çalışmalarına ilişkin açıklaması
26.- Sakarya Milletvekili Engin Özkoç’un, yapılan seçim sonucunda
görevlerine devam edecek olan AK PARTİ grup başkan vekillerine başarılar
dilediğine ilişkin açıklaması
27.- Amasya Milletvekili Mehmet Naci Bostancı’nın, AK PARTİ’nin on beş
yıllık iktidarı süresince kadınlara yönelik politikalarına ilişkin açıklaması
28.- Sakarya Milletvekili Engin Özkoç’un, Amasya Milletvekili Mehmet
Naci Bostancı’nın sataşma nedeniyle yaptığı konuşmasındaki bazı ifadelerine
ilişkin açıklaması
29.- Amasya Milletvekili Mehmet Naci Bostancı’nın, Sakarya Milletvekili
Engin Özkoç’un sataşma nedeniyle yaptığı konuşmasındaki bazı ifadelerine
ilişkin açıklaması
30.- İstanbul Milletvekili Mehmet Muş’un, Van Milletvekili Lezgin
Botan’ın 502 sıra sayılı Kanun Tasarısı’nın 49’uncu maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
31.- İstanbul Milletvekili Filiz Kerestecioğlu Demir’in, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin açıklaması
32.- Van Milletvekili Lezgin Botan’ın, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
33.- İstanbul Milletvekili Mehmet Muş’un, AK PARTİ olarak şehit
yakınları ve gazilerle ilgili atılması gereken adımlar noktasında hiçbir zaman
tereddüt etmediklerine ilişkin açıklaması
34.- İstanbul Milletvekili Mehmet Muş’un, şehit yakınları ve gaziler
arasında herhangi bir ayrım yapmalarının söz konusu olmadığına ve Suriyelilerin
üniversiteye sınavsız girmediklerine ilişkin açıklaması
35.- İstanbul Milletvekili Filiz Kerestecioğlu Demir’in, “ırkçılık”
kavramına ve Amerika’da ifade özgürlüğünü kullanan insanlara nasıl
saldırıldığını bütün dünyanın gördüğüne ilişkin açıklaması
36.- İstanbul Milletvekili Mehmet Muş’un, Bursa Milletvekili Lale
Karabıyık’ın 502 sıra sayılı Kanun Tasarısı’nın üçüncü bölümü üzerinde şahsı
adına yaptığı konuşmasındaki bazı ifadelerine ilişkin açıklaması

V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın, yapılan seçimle
göreve gelen Adalet ve Kalkınma Partisi grup başkan vekili ve Başkanlık Divanı
üyelerine başarılar dilediğine ilişkin konuşması

VI.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan, Mersin
Milletvekili Baki Şimşek ve arkadaşları tarafından seracılık faaliyetlerinin
mevcut sorunlarının araştırılarak alınması gereken önlemlerin belirlenmesi
amacıyla Türkiye Büyük Millet Meclisi Başkanlığına verilmiş olan (10/390) esas
numaralı Meclis Araştırması Önergesi’nin ön görüşmelerinin Genel Kurulun 14
Kasım 2017 Salı günkü birleşiminde yapılmasına ilişkin önerisi
2.- HDP Grubunun, Şanlıurfa Milletvekili Dilek Öcalan ve arkadaşları
tarafından, Helin Palandöken şahsında her gün artarak devam eden kadın
cinayetlerinin ve kadına yönelik erkek şiddetinin tüm yönleriyle araştırılarak
Helin Palandöken katliamının ve buna benzer kadın cinayetlerinin önlenmesi için
gerekli önlemlerin alınması amacıyla 17/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 14 Kasım 2017 Salı günkü birleşiminde yapılmasına
ilişkin önerisi
3.- CHP Grubunun, Grup Başkan Vekili İstanbul Milletvekili Engin Altay,
Grup Başkan Vekili Manisa Milletvekili Özgür Özel ile Grup Başkan Vekili
Sakarya Milletvekili Engin Özkoç tarafından, siyasi parti genel başkanları ile
başbakan ve bakanların vergi cennetlerinde bulunması muhtemel servetlerinin ve
bunların kaynaklarının araştırılarak tespit edilmesi ve alınması gereken
önlemlerin tespiti amacıyla 8/11/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin Genel
Kurulun 14 Kasım 2017 Salı günkü birleşiminde yapılmasına ilişkin önerisi

VII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Sakarya Milletvekili
Engin Özkoç’un CHP grup önerisi üzerinde CHP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
2.- Sakarya Milletvekili Engin Özkoç’un, Adana Milletvekili Mehmet Şükrü
Erdinç’in CHP grup önerisi üzerinde AK PARTİ Grubu adına yaptığı konuşması
sırasında CHP Grubuna sataşması nedeniyle konuşması
3.- İstanbul Milletvekili Mehmet Muş’un, Balıkesir Milletvekili Mehmet
Tüm’ün 502 sıra sayılı Kanun Tasarısı’nın 43’üncü maddesiyle ilgili önerge
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
4.- Sakarya Milletvekili Engin Özkoç’un, İstanbul Milletvekili Mehmet
Muş’un sataşma nedeniyle yaptığı konuşması sırasında Cumhuriyet Halk Partisine
sataşması nedeniyle konuşması
5.- İstanbul Milletvekili Mehmet Muş’un, Batman Milletvekili Ayşe Acar
Başaran’ın 502 sıra sayılı Kanun Tasarısı’nın 53’üncü maddesiyle ilgili önerge
üzerinde yaptığı konuşması sırasında AK PARTİ Genel Başkanına sataşması
nedeniyle konuşması
6.- Muş Milletvekili Ahmet Yıldırım’ın, İstanbul Milletvekili Mehmet
Muş’un sataşma nedeniyle yaptığı konuşması sırasında Halkların Demokratik
Partisine sataşması nedeniyle konuşması
7.- İstanbul Milletvekili Mehmet Muş’un, Muş Milletvekili Ahmet
Yıldırım’ın sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması

VIII.- BAŞKANLIĞIN GENEL KURULA SUNUŞLARI
A) Önergeler
1.- Batman Milletvekili Mehmet Ali Aslan’ın, (2/1694) esas numaralı
Kadastro Kanununda Değişiklik Yapılması Hakkında Kanun Teklifi’nin doğrudan
gündeme alınmasına ilişkin önergesi (4/117)


IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili Mehmet
Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502)
2.- AB-EFTA Ortak Transit Ortak Komitesinin 20 Mayıs 1987 Tarihli Ortak
Transit Rejimine İlişkin Sözleşmeyi Değiştiren 28/04/2016 Tarihli ve 1/2016
Sayılı Kararının Onaylanmasının Uygun Bulunduğuna Dair Kanun Tasarısı (1/745)
ve Dışişleri Komisyonu Raporu (S. Sayısı: 457)
3.- Geçici İthalat Sözleşmesinde Yapılan Değişikliklere İlişkin
Belgelerin Onaylanmasının Uygun Bulunduğuna Dair Kanun Tasarısı (1/712) ve
Dışişleri Komisyonu Raporu (S. Sayısı: 385)

X.- YAZILI SORULAR VE CEVAPLARI
14 Kasım 2017 Salı
BİRİNCİ OTURUM
Açılma Saati: 15.03
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Sayın
milletvekilleri, Türkiye Büyük Millet Meclisinin 22’nci Birleşimini açıyorum.
Birleşime on
dakika ara veriyorum.
Kapanma Saati:
15.04
İKİNCİ OTURUM
Açılma Saati: 15.12
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 22’nci Birleşiminin İkinci Oturumunu açıyorum.
Toplantı yeter
sayısı vardır. Görüşmelere başlıyoruz.
Gündeme geçmeden
önce üç sayın milletvekiline gündem dışı söz vereceğim.
Gündem dışı ilk
söz, Ahıska Türklerinin Sovyet Lideri Stalin tarafından 1944 yılında yük
trenleri içinde ana yurtlarından sürgün edilişlerinin 73’üncü yıl dönümü
münasebetiyle söz isteyen Çorum Milletvekili Sayın Salim Uslu’ya aittir. 
Buyurun.
(AK PARTİ sıralarından alkışlar) 
Süreniz
beş dakika.
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Çorum Milletvekili Salim Uslu’nun, Ahıska Türklerinin Stalin
tarafından yük trenleri içinde ana yurtlarından sürgün edilişlerinin 73’üncü
yıl dönümüne ilişkin gündem dışı konuşması
SALİM
USLU (Çorum) – Teşekkür ederim.
Sayın Başkan,
çok değerli milletvekilleri; sizleri saygıyla selamlıyor, Ahıska sürgününün
73’üncü yıl dönümünde, hayatını kaybedenleri rahmetle anıyorum. 
14-15 Kasım 1944
gecesi Ahıska Türkleri, çok kültürlülüğe örnek gösterilebilecek vatanlarından
kopartılarak diktatör Stalin’in talimatıyla Asya steplerine dramatik bir
şekilde sürgüne gönderilmişlerdi. 
Ahıska Türkleri
onca katliama, sürgüne ve soykırıma rağmen, hem davalarından vazgeçmemiş hem de
hiçbir dönemde asimile olmadan kendi kimlikleri, dilleri ve dinleriyle
varlıklarını bugüne dek sürdürmeyi başarmışlardır. 
Bugün kürsüden,
aziz dostum Yusuf Selveroğlu ve dava arkadaşlarını rahmetle, şükranla anıyorum.
Onların haklı, olgun ve sorumlu mücadelesi sayesindedir ki Avrupa Konseyi
Gürcistan sınırları içerisindeki Ahıska topraklarına geri dönüş kararı vermiş
olmasına rağmen, çeşitli bahaneler ve ağır koşullarla Ahıska Türkleri
atalarının mezarlarının olduğu doğdukları topraklara dönememişlerdir. Bugün
dokuz ülkede yaşamak zorunda bırakılan Ahıska Türklerinden isteyenlerin ana
vatanlarına dönüşü ne yazık ki Gürcistan Hükûmeti tarafından
zorlaştırılmaktadır, oysa kolaylaştırılması gerekmektedir. 
Son günlerde
Gürcistan’da bazı işgüzar bürokratların tutumları kimi saygın sivil toplum
örgütü başkanları ya da iş adamlarına karşı başlattığı haksız, hukuksuz
uygulama, Borçalı ve Ahıska Türklerini ve bizleri üzdüğü gibi Türkiye-Gürcistan
ilişkilerini bozmayı amaçlayan sinsi bir provokasyonla da karşı karşıya
bırakmaktadır. Hem Türkiye hem de Gürcistan Hükûmetlerinin bu konuda tezelden
adım atacaklarına inanıyor ve bekliyoruz. 
Sayın
Cumhurbaşkanımızın talimatları ve Başbakanımızın yoğun çabaları ile Cumhuriyet
Hükûmetimizin de kararıyla Ukrayna’da can derdinde olan Ahıska Türkleri kökenli
aileler çatışma ortamından alınarak Üzümlü ve Ahlat’a yerleştirilmişlerdir.
Elbette bu durum her türlü takdire ve teşekküre layıktır. 
Dün Boraltan
Köprüsü’nde kardeşini düşmana teslim eden mecalsizlik yerine, bugün çok şükür
ki mazlumlara kucak açan güçlü ve yeni Türkiye var. Dün Ahıska’yı Alaska’yla
karıştıran sığ düşünceli yöneticiler yerine, bugün çok şükür ki dünyadaki tüm
haksızlıklara itiraz eden, oyun kurucu ve cesur yöneticilerimiz var. 
Değerli
milletvekilleri, açılışı yapılan Bakü-Tiflis-Kars demir yolunun, İpek
Yolu’ndaki tüm devlet ve halkları yakınlaştıracak, siyasi ve ekonomik
ilişkileri güçlendirecek önemli bir kazanım ve uzak görüşlülük olduğuna
inanıyorum. Elbette emeği geçenleri kutlarım. 
Değerli
milletvekilleri, Rusya Devlet Başkanı, Bolşevik Devrimi'nin 100’üncü yılı
kutlamalarında "Stalin döneminde milyonlarca insan halk düşmanı olarak
yaftalandı, infaz edildi, sakatlandı, hapishanelerde işkencelere maruz kaldı ve
sürgün edildi. Bu korkunç geçmiş hafızamızdan silinemez ve hiçbir şekilde haklı
çıkarılamaz." diyor. Bu söz aslında bizim tezimizi de haklı çıkarmaktadır,
demektir ki: Şeffaf bir şekilde geçmişle yüzleşirken, diğer yandan da bu çağda
yeni dokunulmazlar ve tabular oluşturmamalıyız. 
Sayın Başkan,
değerli milletvekilleri; yurttaşlık, çalışma, ikametgâh izni ve diploma
denkliği gibi sorunlarının en kısa sürede çözümlenmesi Ahıskalıların acısını
dindireceği gibi kaplıca turizmi, tarım ve seracılığın teşvik edilmesi çözümü
daha kolaylaştıracak bir yoldur. Ayrıca, Gürcistan ve Türkiye arasında
oluşturulacak ikili ilişkilerle birlikte kurulacak bir ortak üniversite de hem
halkların yakınlaşmasına katkı sağlayacak hem de doğru bir adım atılmış
olacaktır. Tanıtım işi geride kalmıştır; artık, kazanım zamanıdır. Özellikle
diplomatik başarı için güç birliği ve dayanışma daha önemlidir diye düşünüyorum.
15 Temmuzu yaşadık; işgal ve darbe girişimine en çok karşı çıkan, sokaklara
çıkan Ahıska Türkleri olmuştur; zira vatansızlığın, istiklal ve istikbaline
kastedilmesinin acısını en çok yaşamış ve ana vatan olarak gördükleri
Türkiye’ye sahip çıkmayı vatani bir görev saymışlardır. Topraklarından
kopartılmışlar ama gönüllerimizden asla Ahıska Türkleri kopartılmamıştır. Bugün
dünyadaki herhangi bir Ahıska Türküne sorsanız “Nasılsınız?” diye, “Ben iyiyim,
ya Türkiye?” diye sormakta ve Türkiye’yi sahiplenmektedir.
Bu vesileyle
soydaşlarımıza ve tüm mazlumlara merhamet medeniyetimizin gereğini yerine
getirmeye devam etmeyi tarihe karşı sorumluluk olarak görüyor, Genel Kurulu ve
Ahıskalı kardeşlerimizi saygıyla selamlıyor, acılarını tüm içtenliğimizle
paylaşıyoruz. (AK PARTİ sıralarından alkışlar) 
BAŞKAN –
Teşekkür ederiz Sayın Uslu.
Gündem dışı
ikinci söz, İzmir’in sorunları hakkında söz isteyen İzmir Milletvekili Sayın
Müslüm Doğan’a ait.
Buyurun. (HDP
sıralarından alkışlar)
Süreniz beş
dakika.
2.- İzmir Milletvekili Müslüm Doğan’ın, İzmir ilinin sorunlarına ilişkin
gündem dışı konuşması
MÜSLÜM DOĞAN
(İzmir) – Sayın Başkan, çok değerli milletvekilleri; geçtiğimiz haftalarda
büyükşehir belediye başkanları istifaya zorlanırken Sayın Cumhurbaşkanı
sıklıkla “Biz kentlerimize ihanet ettik.” ifadesini kullandı. Bu söylem
kamuoyunda gerçekten büyük bir karşılık buldu. Eğer öz eleştiri anlamındaysa
doğru bir ifade ama öz eleştiri niteliğinde değilse bu, doğru kabul
edilemeyecek ve yargıya kadar gidecek, uzun süreçleri gündeme getirecek bir
açıklama.
Değerli
milletvekilleri, evet, şehirlerimize aslında ihanet edildi. Rant uğruna
doludizgin giden yoğun ve yüksek yapılaşma, kentlerimizin tüm dengelerini
bozdu. Zaten iyice azalmış olan sosyal donatı alanları çılgın projelerle yok
ediliyor, şehirlere yakın tarım alanları, yeşil alanlar ve ormanlar parça parça
imara açılıyor, yeni yerleşim alanlarına açılıyor; çevre, kültür, mimarlık
değerleriyse hiçbir şekilde dikkate alınmıyor. 
Değerli
milletvekilleri, İzmir’i biliyorsunuz, İzmir en büyük üçüncü metropol kentimiz.
Çok ciddi nüfus hareketliliği var ama çok da ciddi şehircilik anlamında da
sıkıntıları olan bir kentimiz. Doğru dürüst altyapısı çözülmemiş, çok ciddi
kirlilik sıkıntıları olan, çevre kirliliği olan bir kentimiz. Bu kent üzerinde
elbette ki projeler olacak. İnsan yaşamının daha konforlu bir şekle
ulaştırılması, daha iyi bir yaşam elde etmek için elbette ki projelere ihtiyaç
var. Ancak öncü projeleri burada değerlendirmek gerekiyor. 
Bakın değerli
milletvekilleri, şimdi size bir projeyle, Körfez Geçiş Projesi’yle ilgili kısa
bir bilgi vermek istiyorum: Bu proje TMMOB, Doğa Derneği, EGEÇEP ve diğer sivil
toplum örgütlerinin varlığına rağmen, itirazına rağmen, muhalefetine rağmen
gündeme alındı, projesi hazır hâle getirildi. Şimdi çarpık bir yapılaşma söz
konusuyken deprem ve sel gibi doğal afetlerle karşı karşıya olan ve bu riskleri
taşıyan, su kaynakları hızlıca azalan bir kente, her ne hikmetse böyle acil bir
proje gündeme getiriliyor. 
Değerli
milletvekilleri, şimdi, bu nereden başlamış? Biliyorsunuz, plan yapma yetkisi o
kadar çok kuruma verilmiş ki bu plan yapma yetkisi, Sosyal Güvenlik Kurumu da
dâhil hemen hemen tüm kamu kurumlarında var dersek yalan söylememiş oluruz. Bu
kadar büyük bir karmaşa var. Şimdi, bu karmaşa içerisinde 1/100.000 ölçekli
Manisa-İzmir Çevre Düzeni Planı yapılıyor. Yani Büyükşehirin dâhil edilmediği,
Manisa’nın dâhil edilmediği bir çevre düzeni planı yapılıyor, her şeye rağmen
resen yapılıyor. Bölgedeki doğal sit alanların statüleri değiştiriliyor, yeni
alanların yaratılması esas alınıyor sanıyorum. Gediz bölgesindeki o alanda boş
sulak alanların yerleşim alanına açılması, makilik alanların yeni yerleşim
alanlarına açılması… Doğal dengenin bozulmasına neden olacak bir projeyi
maalesef kabul ediyorlar. 
Şimdi, değerli
milletvekilleri, bu projede en önemli bir eksiklik jeolojik olarak yapılan
çalışmalarda ortaya çıkıyor. Oradaki fay hatlarının geometrik konumları
belirlenememiş. Geometrik konumlarının belirlenmemesi demek, fay hatlarının
yeterince orada algılanamadığı, projeye esas güzergâhta, geçki üzerinde
yeterince ele alınmadığı anlamına geliyor ki bu son derece tehlikeli bir
durumdur ve ÇED Raporu’nda da aslında bu durum belirtilmiş. Ona rağmen ÇED
Raporu verilerek bu projenin hayat bulması sağlanıyor. 
Değerli
milletvekilleri, şimdi, bu projenin maliyeti o dönem -hazırlandığı dönemle
ilgili olarak söylüyorum rakamı- 3,5 milyar lira. Bu çok korkunç bir para.
Nereden? Kaynağı ne? Nereden, vergilerden mi yapacaksınız bunu? Nereden bunun
sermayesini bulacaksınız? Yap-işlet-devret yine ya da gelir getirme esasına
göre planlanmış bir proje. 
Değerli
milletvekilleri, şimdi, bu projeyle neler yapılabilir İzmir için?
Üçyol-Bozyaka-Yağhaneler-Buca-Dokuz Eylül Üniversitesi Kampüsüne metro hattı,
yaklaşık 9 kilometre metro hattı yapabiliyoruz. Halkapınar-Çamdibi-Otogar metro
hattı, yaklaşık 4 kilometre; Ulaşım Ana Planı revizyonuyla oluşacak Evka
3-Bornova Merkez- Manavkuyu-Bayraklı metro hattı, yaklaşık 7 kilometre; Ulaşım
Ana Planı revizyonuyla oluşacak Konak-Alsancak-Liman Arkası-Halkapınar metro
hattı, yaklaşık 6 kilometre; ayrıca, yine, Ulaşım Ana Planı revizyonuyla
oluşacak yeni, 30 kilometrelik bir metro hattı yapılabiliyor. Körfezde kent
planlarının öngördüğü 6 adet vapur iskelesi yapılabiliyor. 20 adet farklı
kapasitelerde hızlı, güvenli, konforlu yolcu vapuru alabiliyorsunuz.
(Mikrofon
otomatik cihaz tarafından kapatıldı)
MÜSLÜM DOĞAN
(Devamla) – 5 adet yeni nesil olarak tanımlanan 80-100 araç kapasiteli arabalı
vapur alabiliyorsunuz.
Peki, niye bunları
diretiyorsunuz, bu öncelik midir? Elbette ki yaşamda konforlu projelere de
ihtiyaç var ama bir kentin çok önemli altyapı sorunları çözülmeden siz böyle
ütopik bir projeye girerseniz, çılgın bir projeye girerseniz gerçekçi olmaz
diyorum.
Hepinizi saygıyla
selamlıyorum. (CHP ve HDP sıralarından alkışlar) 
BAŞKAN –
Teşekkür ederiz Sayın Doğan.
VELİ AĞBABA
(Malatya) – Sayın Bakan, çok güzel konuştun Sayın Bakan, 10 numara 5 yıldız.
BAŞKAN – Gündem
dışı üçüncü söz, Tahir Elçi’yle ilgili söz isteyen İstanbul Milletvekili Sayın
Mustafa Sezgin Tanrıkulu...
Buyurun. (CHP
sıralarından alkışlar) 
Süreniz beş
dakika.
3.- İstanbul Milletvekili Mustafa Sezgin Tanrıkulu’nun, Tahir Elçi’ye
ilişkin gündem dışı konuşması
MUSTAFA SEZGİN
TANRIKULU (İstanbul) – Sayın Başkan, değerli milletvekilleri; hepinizi saygıyla
selamlıyorum. Dostum ve meslektaşım Tahir Elçi üzerine söz almış bulunmaktayım.
Tahir Elçi,
kelimenin tam anlamıyla, değerli milletvekilleri, katledildi. Bundan yaklaşık
iki yıl önce 28 Kasımda katıldığı bir televizyon programında Kürt meselesinin
anlamsız bir reyting tartışmasına kurban edilmesi sonucu bir polemik tuzağına
çekildi. Bir ay boyunca medyada linç edildi, aşağılandı. Sonra saldırgan
yargının eline düştü, davalar açıldı ve tam da bunun akabinde Diyarbakır’da
katledildi. Tam da barış çağrısı yaparken, “şiddete ve teröre son” çağrısı
yaparken faili meçhul bir cinayete kurban gitti maalesef. 
Yargı onun
peşindeydi sağken ama öldürüldükten sonra sessiz kaldı ve sessiz kalmakla da
yetinmedi, şu anda kendisini terörist ilan etmekle meşgul yargı. Neden bunu
söylüyorum değerli arkadaşlar? Diyarbakır Cumhuriyet Başsavcılığının 1 Kasım
2017 tarihli bir iddianamesi… Bu, Tahir Elçi’nin cenaze fotoğrafı,
Diyarbakır’da yüz binlerce kişi katıldı. Ben de meslektaşım, dostum olan Tahir
Elçi’nin cenazesine dostlarıyla beraber cübbemle katıldım. Arkada, terörist
ilan edilen Mahmut Tanal var bu fotoğraftan dolayı, Selahattin Demirtaş var HDP
Eş Genel Başkanı, Feleknas Uca var milletvekili ve tabii ki sevgili eşi Türkân,
çocukları Arin ve Nazenin var bu fotoğrafta. Bu fotoğraf iki yıldır “terörist
cenazesi” diye ak troller tarafından servis ediliyor. Tümünde AK PARTİ’nin
logosu var, Erdoğan’ın logosu var bütün o ak trollerin servis ettiği
“tweet”lerde ve sosyal medyada. 
Şimdi,
troller sadece sosyal medyada yok, maalesef troller şu anda yargıda da var. Sık
sık Çağlayan Adliyesine gidiyorum, diğer adliyelere gidiyorum OHAL mağdurları
için. Adı “adalet sarayı” olan buralar maalesef adalet mezarlığına dönüşmüş
durumda. Tam bir yargı cuntası var; astıkları astık, kestikleri kestik, hiç
kimseyi dinlemeyen, ali kıran baş kesen olmuş bir yargı cuntası var. Şimdi, o
cuntanın üyeleri Tahir Elçi’nin şu cenazesine ve Tahir Elçi’nin kendisine
“terörist” dediler, Diyarbakır Cumhuriyet Başsavcılığının iddianamesi… Ama
-buradan milletvekillerine sesleniyorum, Tahir Elçi’yi çok iyi tanıyan
milletvekilleri de var burada, eski baro başkanları var- bir tek itiraz gelmedi
bu fotoğraflara ve onun linç edilmesine AK PARTİ’den, tek bir itiraz gelmedi
iki yıl boyunca. 
Bakın,
arkadaşlar, bir yurttaş bu fotoğrafı paylaşmış, fotoğraflardan bir tanesi bu,
savcının iddianamesi: “2 no.lu ekran alıntısında terör örgütü mensubunun
cenazesine ait olan bir fotoğrafın üzerine…” Yani bu, terör örgütü mensubunun cenazesi
ilan edilmiş. 
Değerli
arkadaşlar, yargının bu kadar çok çukurda olduğu, bir cuntaya dönüştüğü başka
bir dönem olmamıştı. Tahir Elçi sadece barış için şiddet ve teröre karşı çıkan
bir dostumuzdu, kendisini iyi yetiştirmiş bir hukukçuydu. Onu burada terörist
ilan edenlere lanet okuyorum. (CHP sıralarından alkışlar) Ölümüne -iki hafta
sonra iki yıl olacak- lanet okuyorum. Ve bu sıralardan da, özellikle de AK
PARTİ sıralarından da bu fotoğrafa ve bunu yazan... Bu bir hata değil değerli
arkadaşlar, özensizlik de değil; bu bir siyasal tercihtir. Bu tercihe sizin de
karşı çıkmanızı istiyorum eğer gerçekten de bu suça ortak değilseniz çünkü
Başbakan gitmişti, evini ziyaret etmişti “Faili meçhul kalmayacak.” demişti ama
şimdi, faili meçhul kaldığı gibi terörist ilan edildi.
Ben, tekrar,
anısı önünde saygıyla eğiliyorum ve onu terörist ilan edenlere de “İki elimiz
yakanızda olacak.” diyorum. 
Saygılar
sunuyorum. (CHP sıralarından alkışlar)
BAŞKAN –
Teşekkürler Sayın Tanrıkulu.
MAHMUT TANAL
(İstanbul) – Sayın Başkan...
BAŞKAN – Buyurun
Sayın Tanal.
MAHMUT TANAL
(İstanbul) – Özür dilerim Sayın Başkanım.
Sayın hatip,
konuşmasında, resmi göstererek... Tabii ki sürekli terörist diye biz ilan
ediliyoruz. O anlamda bir yanlış anlaşılmaya mahal vermemek için sataşmadan
dolayı çok kısa bir süre istiyorum.
BAŞKAN – Sayın
Tanal, bu sataşma değil. Bakın, orada sadece sizin isminiz değil, Sayın
Selahattin Demirtaş’ın, Sayın Feleknas Uca’nın, birçok insanın ismi sayıldı.
MAHMUT TANAL
(İstanbul) – Şimdi, konuya daha açıklık getirme anlamında...
BAŞKAN – Peki,
yerinizden size söz vereyim.
Buyurun.
Sataşma yok yani
burada, sizin bir vekiliniz bir de.
IV.- AÇIKLAMALAR
1.- İstanbul Milletvekili Mahmut Tanal’ın, İstanbul Milletvekili Mustafa
Sezgin Tanrıkulu’nun yaptığı gündem dışı konuşmasındaki bazı ifadelerine
ilişkin açıklaması
MAHMUT TANAL
(İstanbul) – Değerli Başkanım, değerli milletvekilleri; hepinizi saygıyla,
hürmetle selamlıyorum.
O fotoğrafta,
rahmetli Tahir Elçi’nin cenazesinin üzerinde görülen bayrak Diyarbakır
Barosunun flamasıdır. Rahmetlinin üzerindeki bayrak olan Diyarbakır Barosunun
flamasının renkleri, kırmızı, sarı ve yeşil, trafik işaretlerinde de vardır.
Kırmızı, sarı, yeşil özgürlüğün, bağımsızlığın simgesidir ve aynı şekilde,
yeşil, kırmızı, sarı özgürlüğün, bağımsızlığın simgesi olması nedeniyle de 3
tane ülkenin bayrağı da aynı renktedir. Nerenin mesela? Uganda, Ruanda, Senegal
bayrakları da aynı renklerdendir. Onun için diğer ülkelerin de renkleri
aynısını ifade etmektedir. 
Gerek Sezgin
Bey’i gerek beni, rahmetli Tahir Elçi’nin cenazesine katıldığımız için bizleri
ve rahmetliyi terörist olarak gösteren zihniyeti kınıyoruz ve bizi hedef
gösterenleri de kınıyoruz biz. 
(Mikrofon
otomatik cihaz tarafından kapatıldı)
MAHMUT TANAL
(İstanbul) – Biz, bugüne kadar özgürlük, barış, adalet, demokrasi için bu
mücadeleyi verdik, vermeye de devam edeceğiz, bunun bedeli ölümse ölümü de
tercih edeceğiz. 
Saygı ve
hürmetlerimi sunuyorum. (CHP sıralarından alkışlar) 
BAŞKAN –
Teşekkürler Sayın Tanal. 
Sayın
milletvekilleri, şimdi, gündeme geçmeden önce sisteme giren ilk 15
milletvekiline yerlerinden söz vereceğim ancak çok yoğun talep üzerine, bir
defaya mahsus olmak üzere, bu sayıyı ben bugün 20 yapıyorum. Yani sisteme giren
ilk 20 milletvekiline söz vereceğim. Sırasıyla başlıyoruz. 
Sayın Aydın,
buyurun. 
2.- Bursa Milletvekili Erkan Aydın’ın, İŞKUR’la ilgili Sayıştay raporuna
ilişkin açıklaması
ERKAN AYDIN
(Bursa) – Teşekkür ederim Sayın Başkan. 
Bütçe
görüşmelerinin başlamasıyla Sayıştay raporları bir bir karşımıza çıkmaya başladı.
Halkın parasının nasıl çarçur edildiğini bir kez daha gördük. Bunun en son
örneği de İŞKUR oldu. Sayıştay denetçileri, kurumun mali rapor ve tablolarının
doğru ve güvenilir bilgi içermediğini saptadı. Raporda en dikkat çeken tespit
ise Suriyeli mültecilerin topluma entegrasyonu için kurumun banka hesaplarına
gönderilen paralar. Bu paraların kayıt altına alınmadığı tespit edilmiş oldu.
Hatay Valiliği tarafından, 2016 yılı Geçici Koruma Statüsündeki Suriyeli
Nüfusun Toplumsal Uyumu İçin Sosyal Destek Programı kapsamında Hatay Çalışma ve
İş Kurumu İl Müdürlüğünün banka hesabına gönderilen paranın ve bu paradan
gerçekleştirilen harcamaların kayıt altına alınmadığı tespit edildi. Bu
durumun, İŞKUR’un kamuda hesap verilebilirliği ve mali saydamlığı amaçlayan
kanuna aykırılığı ortadadır. Bu konuda kamuoyunun tam bilgilendirilmesini ve bu
sıkıntının ortadan giderilmesini talep ediyoruz. 
BAŞKAN
– Sayın Engin… 
3.- İstanbul Milletvekili Didem Engin’in, 14 Kasım Dünya Diyabet Günü’ne
ilişkin açıklaması
DİDEM
ENGİN (İstanbul) – Teşekkürler Sayın Başkan. 
Bugün,
14 Kasım Dünya Diyabet Günü. Dünyada 1985 yılında 30 milyon olan diyabet
hastası yani şeker hastası sayısı, 2015 yılında 415 milyona çıkmıştır. 2040
yılında ise bu sayının 642 milyona çıkmasından endişe edilmekte. Ülkemizde ise
2000 yılında yaklaşık 3 milyon olan diyabetli sayısının bugün 7 milyonu geçtiği
tahmin ediliyor. Bu sayı, bir an evvel diyabet konusuna ciddiyetle eğilmemiz
gerektiğinin en açık göstergesidir. 
Diyabet
hastası vatandaşlarımız ve aileleri Hükûmetten diyabet farkındalığının
artırılması, diyabet hastalarına yönelik sosyal güvenlik şemsiyesinin
genişletilmesi ve özellikle diyabetli çocuklarımızın hayatını kolaylaştıracak
yeni teknolojilerin SGK tarafından karşılanmasını talep ediyorlar. 
Tüm
siyasi partiler bu konuya hassasiyet ve duyarlılık göstermeli. Hükûmet de bir
an evvel bu talepleri dinlemeli ve gerekli önlemleri almalı. 
BAŞKAN
– Sayın Yarayıcı…
4.- Hatay Milletvekili Hilmi Yarayıcı’nın, iktidarın hukuk tanımaz
tavrının son kurbanının Çağdaş Hukukçular Derneği Başkanı Selçuk Kozağaçlı
olduğuna ilişkin açıklaması
HİLMİ
YARAYICI (Hatay) – Sayın Başkan, iktidarın hukuk tanımaz tavrının son kurbanı
Çağdaş Hukukçular Derneği Başkanı Selçuk Kozağaçlı olmuştur. Kozağaçlı’yı
Soma’da, Ermenek’te iş cinayetleri kurbanlarının hesabını sorduğu mahkeme
salonlarından, görevlerinden ihraç edildiği için direnen Nuriye ve Semih’in
savunmasından, işinden atılan işçinin, okulundan atılan öğrencinin,
enstrümanları kırılıp kendileri gözaltına alınan Grup Yorum'u savunmasından,
haksız yere tutuklanan gazetecilerin savunmasından, kısacası nerede bir
hukuksuzluk, nerede bir adaletsizlik, nerede baskı, işkence varsa orada
ezilenden yana dimdik duruşundan tanıyoruz. Bu boyun eğmez tavrıyla da iktidarı
her zaman rahatsız etmeyi başarmış gerçek bir hukukçudur, ezilenlerin sesidir,
soluğudur. 
İktidar
bağımsız yargıdan, hukukun üstünlüğünden yana tavır alanları tutuklayarak
susturabileceğini sanıyorsa, şimdiden söyleyeyim, beyhude bir çaba
içerisindedir. 
Teşekkür
ederim. 
BAŞKAN
– Sayın İlgezdi…
5.- İstanbul Milletvekili Gamze Akkuş İlgezdi’nin, koruyucu ve önleyici
tedbir kararlarının etkin olarak uygulanmaması nedeniyle kadınların ve
çocukların öldürüldüklerine ilişkin açıklaması
GAMZE
AKKUŞ İLGEZDİ (İstanbul) – Sayın Başkan, Antalya Aksu’da bir baba iki gün önce
3 ve 5 yaşlarındaki kız çocuklarını öldürdükten sonra intihar etti. Antalya E
Tipi Kapalı Cezaevinden firar eden bu kişi iki ay önce eşini silahla yaralamış
ve firari olarak hayatına devam etmekteydi. Annenin bütün başvurularına rağmen
hiçbir önlem alınmamış ve çocuklar göz göre göre ölüme sürüklenmiştir. 
Son zamanlarda
Türkiye’nin farklı bölgelerinden bu tür haberleri sıkça almaya başladık.
Geçtiğimiz günlerde Üsküdar’da 2 çocuğunu öldüren, 1’ini yaralayan, Fatih’te
ise 10 yaşındaki evladını katleden baba, henüz, çok yakın yaşanmış tablolardır.

Koruyucu ve
önleyici tedbir kararlarının etkin olarak uygulanmaması nedeniyle artık
kadınlarımızla birlikte evlatlarımız da öldürülüyorlar. Kadına şiddetin artık
çocukların geleceğini de bitirdiğini görüyoruz. Bu durum sadece izlenecek mi,
suskun mu kalınacak? 
Israrla
vurguluyoruz, yasalar tek başına yetmez, zihniyet değiştirilmeli, kadınları da
çocukları da koruyan önlemlerin bir an evvel artırılması gerekir.
(Mikrofon
otomatik cihaz tarafından kapatıldı)
BAŞKAN – Sayın
Kayışoğlu…
6.- Bursa Milletvekili Nurhayat Altaca Kayışoğlu’nun, İran-Irak
sınırında yaşanan depreme ve olası bir deprem ihtimaline karşı alınması gereken
tedbirlerin düşünülmesi gerektiğine ilişkin açıklaması
NURHAYAT ALTACA
KAYIŞOĞLU (Bursa) - Teşekkürler.
İran ve Irak’ta
ölümlere neden olan 7,3’lük depremden ülkemiz de etkilendi. Yaşamını
yitirenlere başsağlığı, yaralılara acil şifalar diliyorum. 
Bu üzücü olay,
Türkiye’nin en önemli meseleleri konusunda, deprem konusunda neler yapıldığını
yeniden düşünmemiz gerektiğini ortaya koyuyor. Olası bir büyük depremle ilgili
söylenenler tüyler ürpertirken kentsel dönüşümün depreme değil de ranta odaklı
bir şekilde gerçekleşiyor olmasını elbette sorumluların yeniden düşünmeleri
gerektiğini ve olası bir depreme karşı tıpkı son günlerde dikey binalara kafa
taktıkları gibi kafa yormalarını bekliyoruz.
Teşekkürler.
BAŞKAN - Sayın
Basmacı…
7.- Denizli Milletvekili Melike Basmacı’nın, Pamukkale Üniversitesindeki
yemek ihalesi konusunda Bakandan en kısa zamanda bir açıklama beklediğine
ilişkin açıklaması
MELİKE BASMACI
(Denizli) – Sayın Başkan, 24/10/2017 tarihinde Pamukkale Üniversitesi yemek
ihalesiyle ilgili bana gelen bir ihbarı paylaşmıştım buradan. O gün Sayın
Sağlık Bakanı komisyon sıralarındaydı ve bunu ihbar kabul ettiğini,
araştıracağını söyledi. Neredeyse bir ay geçti, hâlâ Sayın Bakan Denizli
vicdanını rahatlatacak bir şey söylemedi. Acaba ucu iktidara dayandığı için ya
da birilerine dayandığı için mi henüz bir yorum yapmadı merak ediyorum. Ama bu
konunun üstünü kapatmadan, kimseden korkmadan, çekinmeden ben bu konunun
takipçisi olacağım. Sayın Bakandan da bununla ilgili en kısa zamanda cevap
bekliyorum.
Teşekkür ederim.
BAŞKAN – Sayın
Ertem…
8.- Hatay Milletvekili Birol Ertem’in, tarım ürünlerinin taban fiyatları
zamanında açıklanmayarak ve hasat zamanı ithalattaki vergi oranları düşürülerek
çiftçilerin mağdur edilmemesi gerektiğine ilişkin açıklaması
BİROL ERTEM
(Hatay) – Teşekkür ediyorum Başkanım.
Tarım Bakanına
soruyorum: Dünyada tarım ürünlerinin taban fiyatı bir yıl önceden
açıklanmaktadır. Buna bağlı olarak çiftçi hangi ürünü veya ürünleri ekeceğine
karar vermektedir ama ülkemizde buğday, mısır, pamuk gibi, önemli oranda ekim
yapılan ürünlerin fiyatı maalesef hasattan sonra açıklanmaktadır. Ayrıca pamuk,
buğday, mısır gibi ürünlerin hasat zamanı ise ithalattaki vergilerin büyük
oranda düşürülmesiyle ürün fiyatları dip yapmaktadır. Çiftçi, yandaş birileri
köşeyi dönsün diye mağdur edilmektedir. Tarım Bakanını bu konularda uyarıp
üreticileri daha fazla rencide etmemek adına göreve davet ediyorum. 
BAŞKAN – Sayın
Gürer… 
9.- Niğde Milletvekili Ömer Fethi Gürer’in, Niğde’de sulama suyu
konusunda yaşanan sorunlara ilişkin açıklaması
ÖMER FETHİ GÜRER
(Niğde) – Teşekkürler Sayın Başkan. 
Niğde ilinde
sulama suyu önemli bir sorun olmaya devam etmektedir. 275 bin 374 hektar tarım
alanının yüzde 58’inde kuru tarım yapılmaktadır. Bu nedenle, Niğde’de gölet
bekleyen köyler vardır. Bazıları ise yarım kalmıştır. Bunlardan biri de
Hacıabdullah kasabasındadır. 2011 yılında gölet projesi gündeme alınmıştı.
Proje yatırıma dönüştü. Bu yıl tamamlanması beklenen yatırım durdu. Devlet Su
İşlerinin 7,6 milyon TL’ye ihale ettiği ve “İki yüz yetmiş günde tamamlanacak.”
denen gölet inşaatının durması vatandaşı kaygılandırmaktadır. Müteahhitin işi
bıraktığı söyleniyor. 980 dekar alanı sulayacak göletin bir an önce
tamamlanması isteniyor. 
Niğde ilinde
nedense kamu yatırımları ya yarım kalıyor ya geç tamamlanıyor ya da hiç bitmiyor.
Bakana çağrımdır: Hacıabdullah kasabası göletinin bir an önce tamamlanması için
gereği yapılmalıdır. 
Teşekkür
ediyorum Başkanım. 
BAŞKAN – Sayın
Özdiş…
10.- Adana Milletvekili İbrahim Özdiş’in, Hükûmete asgari ücret ve
emekli aylıklarında vergi yükünü kaldırma çağrısında bulunduğuna ilişkin
açıklaması
İBRAHİM ÖZDİŞ
(Adana) – Teşekkür ediyorum Sayın Başkan. 
Sorum başta
Sayın Başbakan olmak üzere tüm Hükûmete: 4 kişilik bir ailenin açlık sınırı
1.544 lira, yoksulluk sınırı 5.030 lira iken yeni yılda BAĞ-KUR emeklilerinde
en düşük maaş 1.303, SSK emeklilerinde 1.535 lira olacakmış. Bu rakamlar size
ne ifade ediyor sayın Hükûmet üyeleri? Yoksulluğu geçtik, insanlarımızı açlığa
mı mahkûm ediyorsunuz? Önünüze gelen her şeye zam yaparken hiç mi vicdanınız sızlamıyor?
Herkesin “offshore” hesabı olduğunu mu zannediyorsunuz? Asgari ücret ve emekli
aylıklarında vergi yükünü kaldırın. Zaten üç beş kuruş maaşla geçinen
vatandaşın maaşından vergi almayın. Hadi bakalım sayın Hükûmet yetkilileri. 
Teşekkür
ediyorum Sayın Başkan. 
BAŞKAN – Sayın
Kılıç… 
11.- Kahramanmaraş Milletvekili İmran Kılıç’ın, Ahıska Türklerinin
sürgün edilişinin 73’üncü yıl dönümüne, Antalya’nın bazı ilçelerinde yaşanan
hortum felaketinde zarar görenlere geçmiş olsun dileğinde bulunduğuna, AFAD ve
Kızılayın depremzedelere yardımına ve dünyada olup bitenlerin dikkatle takip
edilmesi gerektiğine ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkan.
1944 yılında yük
trenleri içinde ana yurtlarından sürgün edilen Ahıskalıların sürgünlerinin
73’üncü yıl dönümünde mazlumları minnetle anıyor, onlara bu muameleyi reva
görenleri kınıyorum. 
Bölgemizde
meydana gelen ve 7 ülkede hissedilen, büyük yıkım ve can zayiatına neden olan
depremde Hızır gibi yetişen AFAD arama kurtarma faaliyetlerini yürütürken
Kızılay da evleri zarar gören depremzedelere yardım malzemesi dağıttı. Acılar
paylaşıldıkça azalır. Ne mutlu bize.
Antalya ili
Finike, Demre, Kumluca, Kaş’ta meydana gelen hortum felaketinde malları hasar
gören ve yaralananlara geçmiş olsun dileklerimle, Allah başka afet ve
felaketlerden hepimizi korusun diyorum. 
Myanmar’da
Müslümanlara karşı zulüm eksilmeden sürüyor, onları unutmayalım. Körfez
ülkeleri ve Lübnan’daki siyasi çalkantıları, Irak ve Suriye’de olup bitenleri
dikkatle takip edelim.
(Mikrofon
otomatik cihaz tarafından kapatıldı) 
BAŞKAN – Sayın
Boynukara.
12.- Adıyaman Milletvekili Adnan Boynukara’nın, DAEŞ’i oluşturan ve
ortaya çıkaran politikaların sahibinin Amerika Birleşik Devletleri olduğuna
ilişkin açıklaması
ADNAN BOYNUKARA
(Adıyaman) – Teşekkürler Sayın Başkan.
Bir ekip uzun
süredir ve bilinçli olarak Türkiye ile DAEŞ arasında bağ kurmaya çalışıyordu.
Hedefleri ve almış oldukları vazife Türkiye Cumhuriyeti’nin DAEŞ’e destek
verdiği algısını yaymaktı. Bu ekip yabancı istihbarat örgütlerinin beslediği
kişilerden, kendi örgütsel amaçları için Türkiye’yi suçlamaya çalışanlardan ve
FETÖ unsurlarından oluşmaktaydı. Hâlâ bu görevi sürdürenler var. DAEŞ’in kimler
tarafından kurulduğu, kimler tarafından desteklendiği ve kimler tarafından
yönlendirildiği süreç içinde daha netleşecek ancak kesin olan şu: DAEŞ’i
oluşturan ve ortaya çıkaran politikaların sahibi Amerika Birleşik
Devletleri’dir. 100’ü aşkın ülkeden DAEŞ’e katılıma izin verenler ve
yönlendirenler o ülkelerin kendileridir. DAEŞ’in kullandığı silahlar NATO’nun
ve İsrail’in silahlarıdır. Deşifre olan son gerçek ise Amerika Birleşik
Devletleri, İngiltere ve YPG’nin birlikte DAEŞ militanlarını Rakka’dan
çıkarmalarıdır. 
(Mikrofon
otomatik cihaz tarafından kapatıldı) 
BAŞKAN – Sayın
Tümer…
13.- Adana Milletvekili Zülfikar İnönü Tümer’in, şehitler ile Kıbrıs ve
Kore gazileri dâhil olmak üzere tüm gazilerin çocuklarının sayı sınırlaması
olmadan kamuda istihdam edilmesini sağlayacak bir düzenleme yapılması
gerektiğine ilişkin açıklaması
ZÜLFİKAR İNÖNÜ
TÜMER (Adana) – Sayın Başkan, şehitlerimizin en fazla 2 çocuğunun kamuda
istihdam edilmesi öngörülmektedir. Birçok şehidimiz henüz çocuk denecek yaşta
ve bekâr iken evli olan şehitlerimizin de nadiren 3 veya daha fazla çocuğu
bulunmaktadır. Şehit eşlerinin de çocukları arasında tercih yapmak zorunda
bırakılması ayrıca üzüntü vericidir. Türkiye Cumhuriyeti devleti şehit
çocuklarını sayı sınırlaması olmadan kamuda istihdam edecek güce sahiptir.
Şehit çocuklarının tamamının kamuda istihdam edilmesini sağlayacak bir
düzenleme yapılmalı; ayrıca, Kıbrıs ve Kore gazilerimiz dâhil olmak üzere tüm
gazilerimizin çocuklarının da bu haklardan yararlanması sağlanmalıdır. 
BAŞKAN – Sayın
Havutça… 
14.- Balıkesir Milletvekili Namık Havutça’nın, 15 Temmuz hain darbe
girişimi gecesi rütbeli subayların emrini yerine getiren vatani görev için
silah altında bulunan tutuklu erlerin ve askerî öğrencilerin durumuna ilişkin
açıklaması
NAMIK HAVUTÇA
(Balıkesir) – Teşekkür ederim Sayın Başkan. 
15 Temmuz hain
darbe girişimi gecesi rütbeli subayların emrini yerine getiren, vatani görev
için silah altında bulunan tutuklu erlerimizin durumunu burada söylemek
istiyorum. O askerler sadece vatani görevlerini yapıyorlardı ve bir yılı aşkın
bir süredir tutuklular. 
Yine, askerî
öğrenciler bir yılı aşkın bir süredir hâlâ tutuklular. Bu öğrencilere faturayı
kesmek yerine, FETÖ’yü ziyaret için özel uçak kiralayan ve FETÖ’nün başının
yanında, dizinin dibinde diz çöken siyasiler varken faturanın bu rütbesiz
askerlere ve askerî öğrencilere kesilmesini kesinlikle kabul etmiyoruz. O
askerler derhâl serbest bırakılmalıdır. Öğrencilerin de derhâl sorununa çözüm
bulunmalıdır. 
BAŞKAN – Sayın
Hürriyet… 
15.- Kocaeli Milletvekili Fatma Kaplan Hürriyet’in, Kocaeli’de hava
kirliliğinin nedenini ve önlem almanın düşünülüp düşünülmediğini öğrenmek
istediğine ilişkin açıklaması
FATMA KAPLAN
HÜRRİYET (Kocaeli) – Teşekkür ediyorum Sayın Başkan. 
Kocaeli-İzmit’te
bulunan Hava Kalitesi İzleme İstasyonunun anlık olarak gönderdiği verilerde
şehrin hava kalitesinin genel olarak hassas gruplara sağlıksız sınıfında
çıktığı belirlendi. Hava kirleticisi olarak tanımlanan partiküler madde oranı
AB ülkeleri sınır değeri metreküpte 50 mikrogram ve ulusal değerlerde bu oranın
metreküpte 119 mikrogram olması gerekirken, bu oran, İzmit kent merkezinde
metreküpte 139 mikrogram. Uzmanlara göre ise bu grupta yer alan İzmit’te kalp
ve solunum yolu hastalığı bulunan vatandaşlarımızın dışarıda yüksek aktivitede
bulunmamaları tavsiye ediliyor. İzmit’teki bu verilerin “Kanser Ovası” olarak
adlandırılan Dilovası ilçemizi bile geçmiş olması oldukça dikkat çekicidir.
Her 4 kişiden
birinin kanser nedeniyle hayatını kaybettiği Kocaeli’de gittikçe kötüye giden
bu hava kirliliğinin nedeni nedir? Yetkililer önlem almayı düşünüyorlar mı?
Yoksa Kocaeli’de kanserden ölmek Kocaeli’nin fıtratında mı vardır? 
Teşekkür
ediyorum. 
BAŞKAN – Sayın
Arslan… 
16.- Denizli Milletvekili Kazım Arslan’ın, Malta’da offshore hesabı
açtırılmasıyla ilgili ve Türkiye’deki seri iflas riski ile ekonomik kriz
konularında bilgi almak istediğine ilişkin açıklaması
KAZIM ARSLAN
(Denizli) – Başbakana soruyorum:
1) Ülkemizin
mali, sosyal ve siyasi açıdan çok zor günler geçirdiği bir gerçektir.
Çocuklarınız Türkiye’de yaşadığı hâlde, Türkiye'nin her türlü imkânlarından
faydalanan evlatlarınızın vergi cenneti olan Malta’da offshore hesabı
açtırdıkları ortaya çıkmıştır. Bunu ahlaki buluyor musunuz?
2) Çocuklarınıza
devletle iş yapmama ikazında bulunduğunuzu söylediniz. Buna rağmen devletle iş
yaptıkları ve ihale aldıkları ortaya çıkmıştır. Bu durumla ilgili resen bir
soruşturma açtırmayı düşünüyor musunuz?
3) Japon kredi
derecelendirme kuruluşuna göre Türkiye'de seri iflas riskinin olduğunun,
ülkemizin işinin zor olduğunun belirtilmesi karşısında ne tür ekonomik tedbirler
almayı düşünüyorsunuz?
4) Maliye ve
Ekonomi Bakanlarının söylemleriyle çelişen bu tespit karşısında hangisinin
doğru olduğunu kabul edeceksiniz? Ülkemizde ciddi bir ekonomik krizin olduğunu
görüyor musunuz?
Teşekkür ederim.
BAŞKAN – Sayın
Topal…
17.- Hatay Milletvekili Serkan Topal’ın, Hatay Büyükşehir Belediyesinin
çalışmalarına, Suriye’de yaşanan kaosun Hatay ekonomisini olumsuz etkilediğine
ve Hükûmetin Hatay’ı 5’inci teşvik bölgesine geçirip geçirmeyeceğini öğrenmek
istediğine ilişkin açıklaması
SERKAN TOPAL
(Hatay) – Teşekkür ediyorum Sayın Başkan.
Sayın Hükûmet
yetkilileri, Hatay Büyükşehir Belediyemizin çalışmaları sonucu kentimize
kazandırılan EXPO 2021’den sonra Hatay mutfağı UNESCO tarafından gastronomi
alanında yaratıcı şehirler ağına layık görülerek Hatay mutfağının birbirinden
eşsiz lezzetleri tescillenmiş olmakla birlikte şehrin tanıtımı ve turizmine
büyük katkı verecektir.
Böyle güzel
gelişmelerin yanında, Suriye'de yaşanan kaos Hatay ekonomisini olumsuz yönde
etkilemektedir. Hatay’ın 4’üncü Teşvik Bölgesi’nden 5’inci Teşvik Bölgesi’ne
geçmesi için “Hatay halkı hakkını istiyor.” başlıklı bir imza kampanyası
düzenlendi ve Hatay’da 550 bin vatandaşımız imza verdi. Hükûmetiniz Hatay
ekonomisine nefes aldırmak için Hatay’ı 5’inci Teşvik Bölgesi’ne geçirecek mi?
Teşekkür
ediyorum.
BAŞKAN – Sayın
Yedekci…
18.- İstanbul Milletvekili Gülay Yedekci’nin, beton kent anlayışı
sonucunda İstanbul’un durumuna ilişkin açıklaması
GÜLAY YEDEKCİ
(İstanbul) – Evet, en sonunda kendinizi de isyan ettiren beton kent anlayışınız
sonucunda İstanbul’umuzu beton kente çevirdiniz. İtiraf edince günahlarınız
silinecek mi sandınız, suçlarınızdan kurtulacağınızı mı zannettiniz? Kanal
İstanbul’a önce 13 milyar, sonra 50 milyar lira bütçe açıkladınız. Bu parayla
doğuya, güneydoğuya, Karadeniz’e kaç tane fabrika yapılır, kaç vatandaşımız
istihdam edilir, hiç düşündünüz mü? Tabii ki, hayır. Çünkü kamu yararı söz
konusu. Yandaşa değil, vatandaşa fayda söz konusu. İtiraflarınızın sonucunda
yeşil alanları, deprem toplanma alanlarını imara açmayacağınızı neden
açıklamadınız, neden açıklamıyorsunuz? Rant ve talan politikalarınız karşısında
insanımızı ve yaşam şeklimizi savunacağımıza hiç şüpheniz olmasın.
BAŞKAN – Sayın
Türkmen…
19.- Adana Milletvekili Elif Doğan Türkmen’in, Adanalı yatırımcıların
Adana’da teşvik uygulanmasını ve tekstil sektörü ile hazır giyim sektöründe
ithalatla ilgili ek gümrük vergilerinin konulmasını talep ettiklerine ilişkin
açıklaması
ELİF DOĞAN
TÜRKMEN (Adana) – Teşekkür ediyorum Sayın Başkanım. 
Adana, işsizlikte
başı çeken illerden birisi. Adana, tekstil sektöründe 11 bine yakın, hazır
giyim sektöründe ise 6 bine yakın işletmeyle ihracatın yüzde 22’sini
karşılamaktadır ancak Adana’da tekstil sektörü konusunda yatırım yapan iş
insanlarının birtakım şikâyetleri var. Bunlardan en önde gelenler -ki tüm
Adanalı yatırımcıların şikâyetidir bu- teşvik konusunda sektörel ve ilçe
bazında Adana’da teşvik uygulanması; ayrıca, hem tekstil sektöründe hem hazır
giyim sektöründe ithalatla ilgili ek gümrük vergilerinin konulması talep
edilmektedir. Bu taleplerin karşılanmasını ve Hükûmetin bu talepleri bir an
önce dikkate almasını istiyoruz.
Teşekkürler. 
BAŞKAN – Sayın
Tüm…
20.- Balıkesir Milletvekili Mehmet Tüm’ün, Başbakan Binali Yıldırım ve
oğullarının vergi kaçırdığına ilişkin haber yaptıkları gerekçesiyle Cumhuriyet
gazetesine dava açılmasına ve kaçırılan vergi miktarını öğrenmek istediğine
ilişkin açıklaması
MEHMET TÜM
(Balıkesir) – Teşekkür ederim Sayın Başkan.
Başbakan Binali
Yıldırım ve oğulları, dünyanın dört bir yanından 126 politikacıya ait offshore
şirketlerini duyuran “Cennet Belgeleri” haberini yaptığı gerekçesiyle
Cumhuriyet gazetesine 500 bin liralık tazminat davası açmıştır. Hükûmete
soruyorum: Dünyanın hangi ülkesinde vergi adaletini sağlamakla görevli bir Başbakanın
vergi kaçırdığına ilişkin haber yapmak suç olarak görülmektedir? 
Başbakan
Yıldırım, milyonlarca dolar vergi kaçırdığını dünyada haber yapan 91 medya
kuruluşuna, 382 gazeteciye de dava açacak mıdır? Cumhuriyet gazetesinin
haberine jet hızıyla dava açıldığı gibi Yıldırım’a ve oğullarına vergi kaçırma
suçundan da aynı hızla bir soruşturma açılacak mıdır? 
Başbakan
Yıldırım ve oğullarının Malta’da yaptığı yatırımlarla Türkiye’den kaçırdığı
vergi miktarı nedir?
Teşekkür ederim.

BAŞKAN – Son
olarak, Sayın Özdemir…
21.- İstanbul Milletvekili Sibel Özdemir’in, Avrupa Konseyinde büyük
donör ülke statüsünden ayrılma kararının gerekçeleri hakkında Dışişleri
Bakanının bilgi vermesini talep ettiğine ilişkin açıklaması
SİBEL ÖZDEMİR
(İstanbul) – Teşekkür ederim Sayın Başkanım. 
Kurucu üye
ülkeleri arasında yer aldığımız Avrupa Konseyinde en çok katkı sağlayan büyük
donör ülke olma statüsünden ayrılmak için Dışişleri Bakanından Konseye bir
başvuru olmuştur. Geçen hafta Avrupa Konseyi Genel Sekreteri Sayın Jagland’ın
açıklamasıyla bizler de bu durumdan haberdar olduk. Ulusal stratejik Avrupa
hedeflerimiz doğrultusunda içinde yer aldığımız Avrupa Konseyinde büyük katkı
sağlayan donör ülke olma statüsünden ayrılma kararımızın gerekçelerinin neler
olduğunu Dışişleri Bakanı Sayın Çavuşoğlu’na sormak istiyorum; bu konuda Genel
Kurula bilgi vermesini de talep ediyorum. 
Teşekkür
ederim. 
BAŞKAN
– Teşekkür ederiz sayın milletvekilleri. 
Şimdi
gruplar adına sırasıyla grup başkan vekillerine yerlerinden söz vereceğim. 
Milliyetçi
Hareket Partisi Grubu adına Sayın Şimşek. 
22.- Mersin Milletvekili Baki Şimşek’in, Ahıska Türklerinin sürgün
edilişlerinin 73’üncü yıl dönümüne ve 14 Kasım Dünya Diyabet Günü’ne ilişkin
açıklaması
BAKİ
ŞİMŞEK (Mersin) – Teşekkür ediyorum. 
1944
yılında komünist Stalin döneminde öz yurtlarından sürgün edilen 90 bine yakın
Ahıska Türkü’nün 20 bine yakını hayvan vagonlarında sürgün edilmişler, birçoğu
açlıktan ve soğuktan donarak yaşamlarını kaybetmiştir. Ben yaşamını kaybeden
bütün Ahıska Türklerine Allah’tan rahmet diliyorum, bu zulmü lanetliyorum.
Ahıska Türkleri önce Özbekistan’a, daha sonra Rusya’ya, daha sonra da dünyanın
değişik ülkelerine zorunlu göç ettirilmişlerdir. Bugün de ülkemizde 100 binin
üzerinde Ahıska Türkü yaşamaktadır. Bunların maalesef 40 bine yakını henüz
vatandaşlık alamamıştır. Suriyelilere verdiğimiz vatandaşlık hakkının özbeöz
kardeşimiz olan Ahıska Türklerine bir an önce verilmesi gerektiğini
belirtiyorum. 
Bugün
ayrıca Dünya Diyabet Günü. Diyabetle ilgili de kamu spotlarıyla toplumun ve
çocukların bilinçlendirilmesini ve özellikle okul kantinlerinde diyabet
artırıcı yiyeceklerin satılmamasını belirtiyor, yüce Meclisi saygıyla
selamlıyorum. 
BAŞKAN
– Teşekkür ederiz Sayın Şimşek.
Sayın
Yıldırım…
23.- Muş Milletvekili Ahmet Yıldırım’ın, siyasal yargı eliyle halk
iradesini temsil eden siyasetçilere, hukukçulara, insan hakları savunucularına
dönük operasyonların tam hızıyla devam ettiğine ve bu durumun sosyolojik bir
vaka olarak incelenmeye değer bir konu olduğuna ilişkin açıklaması
AHMET
YILDIRIM (Muş) – Teşekkür ederim Sayın Başkan. 
Sayın
Başkan, değerli milletvekili arkadaşlarım; siyasal yargı eliyle halk iradesini
temsil eden siyasetçilere, hukukçulara, insan hakları savunucularına dönük
operasyonlar tam hızıyla devam etmektedir. Düşünün, sadece son iki yılda
partimize dönük 14 bin gözaltı, 5 bin tutuklamanın olması yargısal değil, olsa
olsa siyasal bir sürecin ürünüdür. Bu ülkenin aydın, bilimsel, toplumsal
vicdanını temsil eden, siyasal ve toplumsal yaşamı ayakta tutan herkes,
siyasetçiler, hukukçular, insan hakları savunucuları, yazarlar, akademisyenler
bu siyasi soykırım operasyonlarına hedef olmaktadır. Öyle ki burada ölçü artık
bir suç ya da suç karinesi değil, siyasal iktidar gibi düşünüp düşünmemedir.
Siyasal iktidar gibi düşünmeyen, onun yanlış politikaları karşısında bir duruş,
düşünce sergileyen herkes siyasallaştırılmış yargının hedefi olmaktadır. 
Buradan
bakıldığında, Sayın Başkan ve değerli milletvekilleri, bu olsa olsa yargısal
veya hukuki bir sürece değil, sosyolojik olarak irdelenmesi gereken bir
toplumsal soruna işaret etmektedir. Düşünün, bir ülkede fazlasıyla var olan
cezaevlerinin kapasitesinin iki kat üstünde tutuklu varsa siyasi iktidarın ve
onun hukuk sisteminin kendini gözden geçirmesi gerekmektedir. Bir ülke bu kadar
suç ve suçlu -tırnak içinde- üretebiliyorsa burada en başta kendini sorgulaması
gereken siyasi iktidardır. Bu temelde, özellikle siyasi suçluların, düşünce
suçlularının ve bunların tutsak ve rehin olma hâllerinin bu ülkenin artık
toplumsal yarası hâline geldiğini ve millet iradesini almış… 
(Mikrofon
otomatik cihaz tarafından kapatıldı) 
BAŞKAN – Ek
sürenizi veriyorum. 
Buyurun. 
AHMET YILDIRIM
(Muş) – Teşekkür ederim Sayın Başkan. 
…halk iradesine
mazhar olmuş kişilere -seçilmişler başta olmak üzere- yapılan bu siyasi
soykırım operasyonlarının bizzat siyasi iktidar tarafından yürütüldüğünü ifade
ediyorum. Burada insanların ölümüne sebep olmuş olanlar cezasızlıkla toplum
içerisinde rahat bir şekilde gezmekteyken hukukçuların, insan hakları savunucularının
ve siyasetçilerin bu kadar kolay tutuklanıyor ve siyasi soykırım
operasyonlarına maruz kalıyor olması ancak sosyolojik bir vaka olarak
incelenmeye değer bir konudur diyorum. 
Teşekkür ederim.

BAŞKAN –
Teşekkürler Sayın Yıldırım. 
Sayın Özkoç, buyurun.

24.- Sakarya Milletvekili Engin Özkoç’un, 14 Kasım Dünya Diyabet
Günü’ne, cari açığın rekor düzeye ulaştığına, vergi sisteminin dolaylı vergiler
üzerine kurulu olduğuna ve görüşülmekte olan torba yasa tasarısıyla motorlu
taşıtlar vergisi, internet vergisi, kira geliri vergisi ile kurumlar vergisinin
artırılmasının öngörüldüğüne ilişkin açıklaması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; bugün Dünya
Diyabet Günü. Gerçekten bu sinsi hastalığa karşı mücadeleye hepimiz destek
vermeliyiz. Bu konuda diyabetin başlıca düşmanlarından fakat tekelci zihniyetle
Türkiye’de de konuşlanmış bazı fabrikaların her türlü gıda maddesine zehir
enjekte edip çocuklarımızı da baştan zehirlemesine karşı Hükûmet olarak bir
tedbir almalısınız. 
Buradan
Cumhuriyet Halk Partisi Grup Başkan Vekili olarak Türkiye’de yaşayan bütün
vatandaşlarımıza bir kere daha seslenmek istiyorum: Cari açık rekor düzeye
ulaştı. On iki aylık cari açık 39,2 milyar dolara ulaştı. Bu şu demek: Türkiye
gelirinden çok harcama yapıyor, gelir dengesi açık veriyor demek. Hükûmet
açığın dörtte 3’ünü sıcak parayla karşılıyor yani faiz ödüyor. Faiz de
vatandaşın cebini yakıyor. On beş yılda faiz lobisine 145 milyar dolar faiz
ödendi. Nereden? Milletimizin vergisinden. Bu dengeyi döndürebilmek için bu
vergilere yükleniyorsunuz. Vatandaşımız bir gün içinde 494 kalem vergi ödüyor,
güne vergilerle başlıyor, musluğu açıyor vergi ödüyor, yatağa başını koyduğu
anda dahi vergi ödüyor ve günü vergiyle bitiriyor. Vergi sistemimiz dolaylı vergiler
üzerine kurulu. Adaletsiz vergi oranlarımız çok yüksek. Dolaylı vergi yani
halka hissettirmeden halkın cebinden aldığımız vergiler vergi sisteminin
ağırlığını…
(Mikrofon
otomatik cihaz tarafından kapatıldı) 
BAŞKAN – Ek
sürenizi veriyorum Sayın Özkoç, buyurun.
ENGİN ÖZKOÇ
(Sakarya) – Teşekkür ederim. 
…yani yüzde
70’ini oluşturuyor, yüzde 30’unu gelir üzerinden vergilendirme, dolaysız vergi
oluşturuyor ve bu düzeni döndürebilmek için de gittikçe yükseliyor. 
Bu torba yasada
motorlu taşıtlar vergisinin, internet vergisinin, kira geliri vergisinin,
kurumlar vergisinin artırılması öngörülüyor. 
Buradan bir kez
daha vatandaşlarımızı uyarıyoruz: Gece geç saatlere kadar torba yasada
görüşülen maddeler sizin cebinizle ilgili, sizin cebinizden çıkacak parayla
ilgili, çocuklarınızın rızkıyla ilgili. Hükûmet bütçe hedeflerine göre 2018’de
614 milyar lira vergi toplamayı planlıyor. Nereden? Sizin alın teriyle
yaptığınız çalışmalarınızdan ve çoluk çocuğunuzun rızkından.
(Mikrofon
otomatik cihaz tarafından kapatıldı) 
BAŞKAN – Lütfen
tamamlayın.
ENGİN ÖZKOÇ
(Sakarya) – Peki efendim.
Bu vergileri
kimden toplayacaksınız, daha doğrusu kimlerden toplamayacak, kimleri bu
adaletsiz vergi yükünün dışında bırakacaksınız, milletimiz merak ediyor.
Teşekkür
ederim.
BAŞKAN
– Teşekkür ederiz Sayın Özkoç.
Sayın
Muş, buyurun.
25.- İstanbul Milletvekili Mehmet Muş’un, Türkiye’nin gerek yurt içinde
gerek yurt dışında terörle mücadelede en ufak bir zafiyet göstermeden
operasyonlar icra ettiğine ve Irak-İran sınırında meydana gelen deprem
nedeniyle yapılan yardım çalışmalarına ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; dün güvenlik
güçlerimizce, yapılan açıklamaya göre, 18 terör örgütü mensubunun etkisiz hâle
getirilmiş olduğu bilgisi kamuoyuyla paylaşılırken Türkiye'nin PKK terör
örgütüyle etkin ve kararlı mücadelesi bir kez daha gözler önüne serilmiştir.
Türkiye gerek yurt içinde gerek yurt dışında terörle mücadelede en ufak bir
zafiyet göstermeden operasyonları icra etmekteyken bazı siyasiler tarafından
Suriye’deki PKK ve PYD’lilerin bulunduğu bazı bölgelere operasyon yapılmaması
gerektiği ifade edilmiştir. “Afrin’in işgali ve kuşatılması yanlıştır.”
sözleriyle Türkiye'nin âdeta bir işgalciymiş gibi lanse edilmesi fevkalade
yanlış olmuştur. Ne yazık ki bu tip söylemler terör örgütü yandaşlarının algı
operasyonlarına katkı sunmaktadır. Hiçbir ülkenin toprağında Türkiye'nin gözü
yoktur. Türkiye hiçbir zaman işgalci olmamıştır, olmayacaktır da. Türkiye,
uluslararası hukuktan doğan meşru müdafaa hakkını kullanarak zaman zaman sınır
ötesi operasyonlar yapmaktadır. Bütün bu operasyonlar meşrudur ve uluslararası
hukuka uygundur. Teröristlerin bulunduğu herhangi bir bölge bu operasyonlardan
muaf değildir. Şu hususun bilinmesini isteriz ki: Terör tehdidi her nerede
olursa olsun, şartlar ne olursa olsun, arkalarında hangi güçler olursa olsun
Türkiye gerek Suriye’de gerekse Irak’ta terör örgütlerini bertaraf etmek için
operasyon icra etmekten geri durmayacaktır. Zira, Türkiye Cumhuriyeti
vatandaşlarının güvenliği ve Türk devletinin bekası her şeyin üzerindedir.
Dün
burada Irak ve İran sınırında meydana gelen depremle alakalı, Türkiye'nin
yapmış olduğu çalışmalarla alakalı bir bilgi paylaşmıştım. Şu an itibarıyla
oradaki çalışmalarımız, Türkiye olarak ülkemizin çalışmaları daha farklı bir
boyuta ulaştı, onları Genel Kurulla paylaşmak istiyorum. Dün burada yaptığım
açıklamada… 
(Mikrofon
otomatik cihaz tarafından kapatıldı) 
BAŞKAN
– Ek sürenizi veriyorum Sayın Muş.
MEHMET
MUŞ (İstanbul) – Genelkurmay Başkanlığına ait A400M kargo uçağı 11.15’te Irak
Süleymaniye Havalimanı'na içerisindeki malzeme, personel ve araç gereçlerle
beraber iniş yapmış. Akabinde, il AFAD müdürlüğünden sevk edilen 10 araç, 2
araç ile Van İl AFAD Müdürlüğünden sevk edilen 10 personel ve 3 araç, deprem
bölgesindeki ekiplerimizin ihtiyaç tespit çalışmalarının tamamlanmasını Habur
Sınır Kapısı’nda teyakkuz hâlinde beklemektedir; ihtiyaç hâlinde bu ekipler de
bölgeye sevk edilecektir. 
Aynı
şekilde, dün sınırda bekleyen AFAD’ın hazırlamış olduğu 2 bin adet çadır, 640
adet battaniye ve Diyarbakır lojistik depodan 4 bin adet battaniye taşıyan 19
tırlık AFAD insani yardım konvoyunun işlemleri tamamlanan 12 tırdan oluşan
bölümü, Irak sınırından geçiş yapmış olup Türk Kızılayı Erbil deposuna ulaşmıştır.

Aynı
şekilde, Türk Kızılayı tarafından söz konusu insani yardım çalışmalarını destek
amaçlı 29 personel, 9 binek araç, 1 otomobil, 1 mobil mutfak tırı olmak üzere,
55 tırdan oluşan... 
(Mikrofon
otomatik cihaz tarafından kapatıldı) 
MEHMET
MUŞ (İstanbul) – Sayın Başkan, bunu bitireyim. 
BAŞKAN
– Sayın Muş, lütfen tamamlayın. 
MEHMET
MUŞ (İstanbul) – ...3 bin adet çadır, 10 bin adet battaniye, 3 bin adet
ısıtıcı, 10 bin adet yatak konvoyunun 18 tırlık kısmının gümrük kapılarında
işlemleri tamamlanarak Irak sınırından geçişi sağlanmış olup Irak Kızılayı
Erbil deposuna ulaşmıştır. Bunu da Türkiye Büyük Millet Meclisiyle paylaşmak
isterim. Her nerede bir sıkıntı olursa, insanların başına bir hâl gelirse
milletimizin eli oralara uzanacaktır. Bu çalışmalar da Türkiye'nin diğer
bölgelerde yapmış olduğu çalışmaların bir kanıtıdır. 
Teşekkür
ediyorum. 
BAŞKAN
– Teşekkürler Sayın Muş. 
Sayın
Özkoç, tekrar sisteme girdiniz. 
Buyurun.

26.- Sakarya Milletvekili Engin Özkoç’un, yapılan seçim sonucunda
görevlerine devam edecek olan AK PARTİ grup başkan vekillerine başarılar
dilediğine ilişkin açıklaması
ENGİN
ÖZKOÇ (Sakarya) – Efendim, söz verdiğiniz için çok teşekkür ediyorum. 
Birlikte
görev yaptığımız, Türkiye Büyük Millet Meclisi çatısı altında birlikte hizmet
verdiğimiz AK PARTİ grup başkan vekilleri bugün seçimle güven tazelemişler ve
tekrar görevlerine devam etmektedirler. Hem kendilerine başarılar diliyor hem
de kendileriyle birlikte seçilen yönetimdeki diğer arkadaşlara da başarılar
diliyor, saygılar sunuyoruz. (CHP ve AK PARTİ sıralarından alkışlar) 
BAŞKAN
– Teşekkür ederiz Sayın Özkoç. 
V.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Pervin Buldan’ın, yapılan seçimle
göreve gelen Adalet ve Kalkınma Partisi grup başkan vekili ve Başkanlık Divanı
üyelerine başarılar dilediğine ilişkin konuşması
BAŞKAN
– Biz de Başkanlık Divanı olarak Adalet ve Kalkınma Partisinin bugün yapmış
olduğu seçimle birlikte hem grup başkan vekilleri hem grup yönetimi hem de
Başkanlık Divanında hem yeniden seçilen hem de görevine tekrar devam edecek
olan bütün arkadaşlara yeni görevlerinde başarılar diliyoruz. Hayırlı uğurlu
olsun diyoruz. 
Sayın
milletvekilleri, şimdi gündeme geçiyoruz.
Başkanlığın
Genel Kurula sunuşları vardır.
Milliyetçi
Hareket Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım.
VI.- ÖNERİLER
A) Siyasi Parti Grubu Önerileri
1.- MHP Grubunun, Türkiye Büyük Millet Meclisi gündeminin “Genel Görüşme
ve Meclis Araştırması Yapılmasına Dair Öngörüşmeler” kısmında yer alan, Mersin
Milletvekili Baki Şimşek ve arkadaşları tarafından seracılık faaliyetlerinin
mevcut sorunlarının araştırılarak alınması gereken önlemlerin belirlenmesi
amacıyla Türkiye Büyük Millet Meclisi Başkanlığına verilmiş olan (10/390) esas
numaralı Meclis Araştırması Önergesi’nin ön görüşmelerinin Genel Kurulun 14
Kasım 2017 Salı günkü birleşiminde yapılmasına ilişkin önerisi
14/11/2017
Türkiye Büyük Millet Meclisi Başkanlığına
Danışma
Kurulunun 14/11/2017 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19'uncu maddesi gereğince Genel Kurulun onayına sunulmasını arz
ederim.
Saygılarımla. 
 Erkan
Akçay
 Manisa
 MHP
Grubu Başkan Vekili
Öneri:
Türkiye Büyük
Millet Meclisinin gündeminin “Genel Görüşme ve Meclis Araştırması Yapılmasına
Dair Öngörüşmeler” kısmında yer alan, Mersin Milletvekili Baki Şimşek ve
arkadaşlarının, (10/390) esas numaralı, seracılık faaliyetlerinin mevcut
sorunlarının araştırılarak alınması gereken önlemlerin belirlenmesi amacıyla
Meclis araştırması açılmasına dair önergemizin görüşmelerinin 14/11/2017 Salı
günkü birleşiminde yapılması önerilmiştir.
BAŞKAN –
Milliyetçi Hareket Partisi grup önerisinin gerekçesini açıklamak üzere
Milliyetçi Hareket Partisi Grubu adına önerge sahibi Mersin Milletvekili Sayın
Baki Şimşek.
Buyurun. (MHP
sıralarından alkışlar)
Süreniz beş
dakika.
MHP GRUBU ADINA
BAKİ ŞİMŞEK (Mersin) – Sayın Başkan, değerli milletvekilleri; seracılık
faaliyetlerinin mevcut sorunlarını ve bu sorunların çözüm yollarını bulmak,
seracılık faaliyetlerini yaygınlaştırmak üzere vermiş olduğumuz grup önerisi
hakkında söz almış bulunmaktayım. Bu vesileyle yüce Meclisi saygıyla
selamlıyorum.
Değerli milletvekilleri,
Türkiye’de yaş sebze meyve ihracatının yüzde 90’ı Mersin ve Antalya’dan
yapılmaktadır. Bu ürünlerin, özellikle sebzenin yüzde 90’ı seralarda
yetiştirilmektedir. Yalnız sera inşaat maliyetleri, bir dönüm seranın yapım
maliyeti 60 bin lira ila 80 bin lira arasındadır, aile işletmeleri ve küçük
çiftçiler bunları yapmakta zorlanmaktadır. Ayrıca, bu seraların ısıtılması ve
iklimlendirilmesi de çok büyük maliyetler getirmektedir. Biz özellikle Mersin
ve Antalya’da, modern seracılık yapılan bölgelerde doğal gazın tarımda
kullanılır hâle getirilebilmesi ve seraların doğal gazla ısıtılmasını
öneriyoruz. Bunu geçtiğimiz dönemlerde de defalarca dile getirmemize rağmen…
Tarsus’ta, Erdemli’de, Anamur’da, Silifke’de mutlaka doğal gazın tarımda
kullanılması gerekmektedir. Özellikle Denizli gibi jeotermallerin yoğun olduğu
bölgelerde de jeotermalle ısıtılabilen seraların yapılması gerekmektedir. 
Tabii, girdi
maliyetlerinin çok yüksek olması üreticilerimizin, tarımla uğraşan
çiftçilerimizin dış dünyayla rekabetini zorlaştırmaktadır. Tohum ve ilaçta
gümrük vergileri çok yüksektir, gübrede keza aynı ama özellikle tohumun büyük
bir kısmını İsrail ve Hollanda’dan almaktayız; maalesef, yerli tohum üretiminde
istenilen seviyeye gelemedik. Yerli tohum üreten firmaların mutlaka teşvik
edilmesi, desteklenmesi gerekmektedir. Seracılık yapan çiftçilerimiz bir tek
domates fidesini fide üreten firmalardan yaklaşık 1 TL’ye almaktadırlar, sadece
domatesin 1 tane fidesini. 1 fidenin verebildiği domates 4 kilogram, 5
kilogramdır. Çok iyi rakamlara satsalar, 1 TL’ye domates satsa çiftçi, 4 kilo,
5 kilo domates üreten bir fide 4 lira para tutacaktır; yalnız, sadece bunun 1
lirasını fideye verecektir. Onun için, buradaki gümrük vergilerinin düşürülmesi
ve yerli tohumculuğun desteklenmesiyle bu maliyetin düşürülmesi gerekmektedir. 
Ayrıca,
çiftçinin en büyük masrafı tohum ve gübreden sonra mazottur. Hükûmetin çiftçiye
verdiği mazot desteğini artırması, gemilere ve yatlara verdiği 1,70 gibi
rakamlardan çiftçilere de -bu rakamlara- mazot desteğini bir an önce sağlaması
gerektiğini düşünüyoruz. 
Ayrıca, şu anda
aile işletmeciliği bitiyor. Büyük firmalar, küresel firmalar bütün dünyada
fiyat belirliyor ve bütün dünyanın her yerine aynı fiyattan sebze meyve
ihracatı gerçekleştiriyorlar. Biz bunlarla maalesef rekabet edemiyoruz. Girdi
fiyatlarımız, ambalaj maliyetlerimiz ve nakliye masraflarımız çok yüksek
tutuyor. 
Organik ilaç…
Çiftçimizin bilinçlendirilmesi gerekiyor. Maalesef, ilaç kalıntılarından,
özellikle, Rusya’ya giden ürünlerde birçok ürünümüz geri dönüyor, çiftçimiz
bilinçlendirilemiyor. Onun için, organik ilaç kullanılması gerekiyor ama
organik ilaç ile diğer ilaçların arasındaki fiyat farkı 20-30 kat. Özellikle,
Akdeniz sineği ve unlu bitte, narenciyede unlu bitte organik ilaç kullanılması
gerekiyor ama yerli ilaç 10 liraysa organik ilaç 300 lira, bununla maalesef
başa çıkılamıyor. 
Ayrıca, pazarla
ilgili de çok ciddi sıkıntılar yaşanmaktadır. Maalesef, Türkiye’nin
çevresindeki bütün komşularında yaşanan olaylardan dolayı ve Rusya’yla yaşadığı
krizden dolayı pazarda da çok büyük sıkıntılar yaşanmaktadır. Soğuk hava
depoları ve lojistik imkânları yetersizdir. Bundan dolayı, Mısır narenciyeyi
getirip Rusya’da 50 kuruşa, 60 kuruşa satarken bizim burada daha yüksek
rakamlara narenciye satabilmemiz mümkün olamıyor. Mısır’da bir işçinin maliyeti
3 dolar, 4 dolar; bizde maalesef 15-20 dolar. Bu tabii, Türkiye şartlarında
işçiye de yetmiyor ama dünyadaki piyasayla da rekabet edemiyoruz.
Hükûmetin
bunlarla ilgili, özellikle, tarımın yükünü çeken Mersin ve Antalya’ya ciddi
destekler vermesi, buradaki tarımı kalkındırması… Burada bakanlarımız çıktığı
zaman hep şunu söylüyorlar: “Tarıma şu kadar milyar destek verdik.” Ben buradan
sesleniyorum: Tarıma bu kadar destek verdiniz, kırsal kalkınmayı bu kadar
desteklediniz; peki, Türkiye'nin kırsalda…
(Mikrofon
otomatik cihaz tarafından kapatıldı) 
BAKİ ŞİMŞEK
(Devamla) - …yaşayan nüfusu niye azalıyor? Yüzde 40 kırsal nüfus vardı, şu anda
bu nüfus yüzde 20’ye düştü. Bunlar da çoluk çocuklarına şehirde iş arıyorlar,
iş bulabilseler bunlar da tarımı bırakacaklar. Ekilip dikilen alanlar sürekli
azalıyor. Hükûmetin daha doğru projeler geliştirmesini temenni ediyor, yüce
Meclisi saygıyla selamlıyorum. (MHP ve CHP sıralarından alkışlar)
BAŞKAN –
Teşekkürler Sayın Şimşek.
Şimdi, diğer
siyasi parti grupları adına konuşmacılara söz vereceğim üçer dakika.
İlk konuşmacı
Halkların Demokratik Partisi Grubu adına Gaziantep Milletvekili Sayın Mahmut
Toğrul. (HDP sıralarından alkışlar)
Buyurun Sayın
Toğrul, süreniz üç dakika.
HDP GRUBU ADINA
MAHMUT TOĞRUL (Gaziantep) – Teşekkür ederim Sayın Başkan.
Değerli
milletvekilleri, Genel Kurulu bu vesileyle saygıyla selamlıyorum.
Değerli
arkadaşlar, bu ülkenin en zahmetini çeken kesimin başında çiftçiler geliyor.
Maalesef, bu ülkenin çarpık tarım politikası çiftçiyi gittikçe tarım yapamaz
hâle getirmiş bulunmakta. Özellikle, çiftçinin girdisini artıran tohum, gübre,
ilaç ve yakıt giderinin her gün geçtikçe maliyeti artarken üreticinin
ürettiğini satamayacağı, ürettiğini pazarlayamayacağı bir duruma gelmiş
durumdadır. Bu ülkede aslında sadece seracılık değil, bir bütün olarak tarımda
bir çöküş yaşanıyor.
Değerli
arkadaşlar, bir zamanlar ders kitaplarında şöyle bir ifade geçiyordu: “Kendi
kendisine tarımda yetebilen ender ülkelerden biriyiz.” diye ifade ediliyordu ve
maalesef, bugün tamamen, özellikle tohumda dışa bağımlı hâle gelmiş durumdayız.
Bir diğer önemli
nokta, özellikle seracılık alanında, bu sera alanlarının giderek daraldığı,
büyük bir kısmının ranta açıldığı ve sera alanlarının ısıtılmasıyla ilgili de
yanlış enerji politikalarımızın varlığı söz konusudur. Özellikle, seraların
ısıtılmasında bugün, neredeyse yılın önemli bir bölümünü güneşle geçiren bu
ülke güneş enerjisinden yeterince faydalanamamakta. Örneğin, seracılıkta ısıtma
işleminde güneş enerjisi kullanımı neredeyse yoktur. Dolayısıyla tüm bunlar
beraber değerlendirildiğinde bu ülkenin bir defa kendisinin yerli tohumuna
geçmesi ve çiftçinin mutlak bir şekilde gübre, mazot ve ilaç konusunda
desteklenmesi zorunluluktur. Bu anlamda, AKP Hükûmeti maalesef sınıfta kalmış
bir hükûmettir. İktidara geldiğinden bugüne sürekli tarım alanları
daraltılmakta, tarımla uğraşan kesimler çileyle uğraşmak durumunda kalmıştır. 
Çiftçinin en
önemli sorunlarından bir tanesi de… Maalesef çiftçi kazanmıyor değerli
arkadaşlar, seracılıkta da, diğer tarım ürünlerinde de kazanan aracılar
olmakta. Serada 60 kuruşa mal olan bir ürün tüketiciye 3 liraya, 4 liraya kadar
ulaşan fiyatlarla ulaşmaktadır. Tüm bu anlamda bunlar değerlendirildiğinde, bu
alanda kurulacak bir komisyonun gerekli olduğunu biz de düşünüyoruz ve bu
anlamda yapılacak çalışmaya katkı sunacağımızı belirtiyor, saygıyla
selamlıyorum. (HDP sıralarından alkışlar)
BAŞKAN –
Teşekkür ederiz Sayın Toğrul.
Cumhuriyet Halk
Partisi Grubu adına Bursa Milletvekili Sayın Orhan Sarıbal.
Buyurun. (CHP
sıralarından alkışlar)
Süreniz üç
dakikadır.
CHP GRUBU ADINA
ORHAN SARIBAL (Bursa) – Sayın Başkan, değerli milletvekilleri; elbette seranın
sorunlarını Türkiye’nin tarımının genel sorunlarından ayrı göstermek mümkün
değil. Sera, bütün yıl boyunca, bütün mevsimlerde yeşil, taze gıdaya ulaşmanın
yoludur ama Türkiye’nin genel tarım anlamında üretim planlaması yapmadığı
sürece sera sorunlarının giderilmesi elbette mümkün değildir. Daha dün,
Antalya’da iklimsel olarak gelen hortumun darmadağın ettiği bir sera ortamının
karşısında o zararı giderecek, onu yerine koyacak bir devlet mekanizması, bir
sağlıklı destekleme politikası; esnek, sürdürülebilir, güvenli bir model
olmadığı sürece sera üreticisinin de sorunları çözülmeyecektir, seranın da
sorunları çözülmeyecektir. Sonuç şudur: Bu bir politik tercihtir arkadaşlar,
politik tercih. 
Tarım
politikaları çok önemlidir. Bakın, Türkiye’de şu anda 6,7 milyon ton serada
üretim yapılıyor, 6,7 milyon ton. Bunun içerisinde üzümsü meyvelerden tutun da
diğer sert çekirdekli meyvelere kadar, domatesinden tutun da patlıcanına kadar…
Hemen hemen yüzde 50’si domatestir ama bir uçak düşüyor, domates çiftçisi yerle
bir. Sera üreticisi mi uçağı düşürdü? Bunun sorumlusu sera üreticisi midir?
Hayır. Kimdir? Tarım politikalarıdır. Bir seranın maliyetinin 50 bin lira, 60
bin lira olduğu bir ülkede ne yazık ki bir tarım politikası olmayınca ve 1 ile
3 dönüm arasında ortalama sera büyüklüğü olan bir çiftçinin kalkınması, ayakta
durması mümkün müdür? Elbette değildir. Nedir mesele? Mesele şudur: Tarıma
sağlıklı bir bütçe ayırmak gerekir, üretime sağlıklı bir bütçe ayrılması
gerekir. Ayrıca bir kontrol mekanizması, bir denetim mekanizması olması lazım.
Çiftçi Türkiye’nin her yerinde canı ne isterse onu yapıyor. Arz ve talep
meselesi üzerinden yürüyen bir sistem. Bu sene domates para ediyorsa gelecek
sene herkes domates ekiyor, bu sene patlıcan para ediyorsa gelecek sene herkes
patlıcan ekiyor; böyle bir model üzerinden siz tarımın sorunlarını çözebilir
misiniz? Elbette çözemezsiniz. Bir denetim ama en önemlisi bir güvenlik
mekanizmasına ihtiyaç var. Nedir bu? TARSİM getirdiniz, serada bir delik var,
TARSİM olmuyor; hisseli parseller, TARSİM olmuyor; Afet Kanunu, toplam
varlığınızın yüzde 40’ını kaybedeceksiniz yani çiftçiye diyorsunuz ki ölün, her
şeyiniz bitsin, ondan sonra bir bakacağız, belki size bir şeyler veririz.
Girdiler konusunda arkadaşlarımız bütün eksiklikleri söyledi. Mazot, ilaç,
gübre, tohum... 
Değerli
milletvekilleri, artık kendinizi kandırmayın. Bu topraklarda bu ülkenin kendi
yerli tohumu yok. Yeni dünya düzeninin toprak gasbı modeliyle yabancı şirketler
bu topraklarda sözleşmeli tohum üretiyor, biz de ona sevine sevine “yerli
tohum” diyoruz. Ya komik, kendimizi gülünç hâle getiriyoruz. 
(Mikrofon
otomatik cihaz tarafından kapatıldı) 
ORHAN
SARIBAL (Devamla) – Bu ülke topraklarında yerli tohum üretimimiz hemen hemen
yoktur. Dileğim ve isteğim, küresel ısınmayı önceleyen, iklim değişikliklerini
fark eden, toplumun temel ihtiyaçlarını önceleyen, 80 milyon insanın karnını
doyuracak, tarımda gıda egemenliği ve gıda güvenliğini önceleyen, halkçı,
yurtsever, çiftçiden, üreticiden, seradan yana bir tarım politikası ama bunun
Adalet ve Kalkınma Partisinin politikalarında olmayacağı kesin.
Araştırma
önergesini destekliyoruz.
Saygılar
sunuyorum. (CHP ve HDP sıralarından alkışlar)
BAŞKAN
– Teşekkürler Sayın Sarıbal
Adalet
ve Kalkınma Partisi Grubu adına Antalya Milletvekili Sayın Hüseyin Samani
konuşacak; buyurun. (AK PARTİ sıralarından alkışlar) 
Süreniz
üç dakika.
AK
PARTİ GRUBU ADINA HÜSEYİN SAMANİ (Antalya) – Değerli arkadaşlar, öncelikle
hepinizi saygıyla selamlıyorum.
Seracılığın
sorunlarını konuştuğumuz bu günde Antalya’dan seralarımızı ilgilendiren üzücü
bir habere hep beraber şahitlik ettik. Antalya’mızın Kumluca, Finike ve Demre
ilçelerinde hortumdan kaynaklı, Kaş ilçemizde ise aşırı yağış ve doludan
kaynaklı çok ciddi zarar meydana gelmiştir. Bu, Sayın Cumhurbaşkanımız başta
olmak üzere, Sayın Başbakanımız ve Antalya Milletvekili olarak bizler
tarafından yakinen takip edilmektedir. Valiliğimiz, ilgili kurumlar, Büyükşehir
Belediye Başkanlığımız seferber olmuştur. Buradan bir kez daha Antalyalı
çiftçilerimize geçmiş olsun diyorum. 
Seracılığı
konuştuğumuz bugün aslında seracılığın en büyük problemlerinden birisine hep
beraber şahitlik etmiş olduk; bu, bazen hortum olarak ortaya çıkıyor. Her türlü
meteorolojik olaydan etkilenen bir üretim alanından bahsediyoruz seracılık
dediğimiz zaman. Hortumdan, doludan, yağıştan, nemden, sıcaktan, soğuktan, iç
kesimlerde kar yükünden; böyle bir uğraşı alanı. Sayın Tarım Bakanımız da
yakinen takip ediyor, ilgili açıklamalar yapılıyor, tespit çalışmaları
yapılıyor, yarın şekillenecek inşallah.
Tabii, bu arada,
seracılığın en büyük problemlerinden birisinin meteorolojik olaylar olduğunu
gördükten sonra bir düzeltme yapmak istiyorum: Biraz önce konuşan
arkadaşlarımızın hepsi tohuma atıfta bulundu. Eğer biz “Yerli tohum üretimi
yok.” dersek, Türkiye’de yerli tohum üreten firmalarımıza, taşın altına elini koyan
o kardeşlerimize haksızlık ettiğimizi düşünüyorum. Ben seracıyım, üreticiyim,
bu mesleğin içinde olan birisiyim. Doğrudur, bundan yirmi yıl önce tohumların
büyük çoğunluğu İsrail menşeliydi ama şimdi, Antalya’nın evlatları, bu ülkenin
evlatları, farklı illerdeki evlatlar, bizim Antalya’mız da başta olmak üzere
birçok tesiste yerli tohum üretebilmektedir. 
Aslına
bakarsanız değerli milletvekili arkadaşlarım, en büyük problemlerimizden biri
sera ürünlerinin, kısacası tarım ürünlerinin savunulması; iktidar muhalefet
fark etmez, hep beraber çiftçinin bizden beklediği, en büyük olay budur çünkü
konuya vâkıf olmayan insanlar tarafından âdeta sera ürünleri, tarım ürünleri
mahkûm edilmekte, işte bunlarda kalıntı, vesaire… Doğru, bundan on beş, yirmi
yıl önce yüzde 24’lerde rezidü problemi varken bugün yüzde 1’in altında;
Avrupa’dan çok daha iyiyiz. Doğal olarak ürettiğimiz sera ürünlerini ülkemizin
insanlarına ulaştırmakta bu mahkûmiyetten dolayı zorluk çekiyoruz. Hep beraber
el ele verelim. Asıl çiftçilerimizin ürettiği doğal ürünleri savunmamız
gerekiyor, bilgiye ulaşarak savunmamız gerekiyor. Şu anda ülkemizde genel
manada 700 bin dekar sera var ve sadece belli bir bölgede değil Antalya,
Mersin, Adana başta olmak üzere ülkemizin birçok bölgesinde seracılık yaygın.
Bunu daha iyi şartlara nasıl getirebilmeliyiz? Elbette el ele vermeliyiz. Fakat
Hükûmetimiz bu konuda gereken bütün çalışmaları bugüne kadar yapmaktadır,
bundan sonra da yapmaya devam edecektir diyorum.
Hepinizi
saygıyla selamlıyorum. (AK PARTİ sıralarından alkışlar)
BAŞKAN –
Teşekkür ederiz Sayın Samani.
Milliyetçi
Hareket Partisi grup önerisini oylarınıza sunacağım…
ENGİN ÖZKOÇ
(Sakarya) – Karar yeter sayısı istiyoruz.
ORHAN SARIBAL
(Bursa) – Sayın Başkan…
BAŞKAN – Sayın
Sarıbal, bir şey mi söyleyecektiniz?
Buyurun.
ORHAN SARIBAL
(Bursa) – Tohum meselesi ve doğal ürün meselesi üzerinden iki şey söylemek
isterim müsaade ederseniz.
BAŞKAN –
Kayıtlara geçsin.
Buyurun,
söyleyin.
ORHAN SARIBAL
(Bursa) – Şöyle: Türkiye’de tohum üretimi ülke çiftçisi sözleşmeli ağırlıklı
olmak üzere yabancı büyük şirketlerin tekelleri altındadır. Çiftçi onlar adına
tohumu eker, onlar adına üretir, sonra da teslim eder. Doğal tarım dediği zaman
da seralarda, seralarda doğal tarım yoktur, organik tarım olabilir, bunun için
de biyolojik mücadeleyi arttırmak ve büyütmek gerekir, bunun için de sahici ve
denetimli bir destekleme modeline ihtiyaç vardır. 
Teşekkür
ediyorum.
BAŞKAN –
Teşekkürler Sayın Sarıbal.
BAKİ ŞİMŞEK
(Mersin) – Sayın Başkan…
BAŞKAN – Sayın
Şimşek…
BAKİ ŞİMŞEK (Mersin)
– Ben Sayın Vekilimin sadece bir soruya cevap vermesini istiyorum. Kendi
serasında yerli tohum mu ekiyor yabancı tohum mu ekiyor? Şu anda Türkiye’de
kullanılan tohumlarda yerli tohum kullanma oranı nedir? Buna bir açıklama
getirirse konunun uzmanı olarak.
Teşekkür
ediyorum ben Sayın Başkanım.
HÜSEYİN SAMANİ
(Antalya) – Yüzde 50 civarında yerli tohum kullanma oranı vardır şu anda.
Sadece sözleşmeli modeller…
BAŞKAN – Böyle
bir usul yok değerli arkadaşlar, karşılıklı soru-cevap şeklinde lütfen konuşmayalım.
Şimdi,
Milliyetçi Hareket Partisi grup önerisini oylarınıza sunacağım ama karar yeter
sayısı arayacağım.
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma Saati: 16.22
ÜÇÜNCÜ OTURUM
Açılma Saati: 16.35
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 22’nci Birleşiminin Üçüncü Oturumunu açıyorum.
Milliyetçi
Hareket Partisi grup önerisinin oylamasında karar yeter sayısı bulunamamıştı.
Şimdi öneriyi tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Karar yeter sayısı yoktur.
Birleşime on beş
dakika ara veriyorum.
Kapanma Saati: 16.36
DÖRDÜNCÜ OTURUM
Açılma Saati: 16.49
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Sayın
milletvekilleri, Türkiye Büyük Millet Meclisinin 22’nci Birleşiminin Dördüncü
Oturumunu açıyorum.
Milliyetçi
Hareket Partisi grup önerisinin ikinci oylamasında da karar yeter sayısı
bulunamamıştı. Şimdi öneriyi tekrar oylarınıza sunacağım ve karar yeter sayısı
arayacağım.
Kabul edenler…
Kabul etmeyenler… 
ENGİN ÖZKOÇ
(Sakarya) – Elektronik cihazla yapalım Sayın Başkan.
BAŞKAN –
Elektronik cihazla oylama yapacağız.
Oylama için iki
dakika süre veriyorum ve oylama işlemini başlatıyorum.
(Elektronik
cihazla oylama yapıldı)
BAŞKAN – Sayın
milletvekilleri, karar yeter sayısı vardır, öneri kabul edilmemiştir. 
Halkların
Demokratik Partisi Grubunun İç Tüzük’ün 19’uncu maddesine göre verilmiş bir
önerisi vardır, okutup işleme alacağım ve oylarınıza sunacağım. 
2.- HDP Grubunun, Şanlıurfa Milletvekili Dilek Öcalan ve arkadaşları
tarafından, Helin Palandöken şahsında her gün artarak devam eden kadın
cinayetlerinin ve kadına yönelik erkek şiddetinin tüm yönleriyle araştırılarak
Helin Palandöken katliamının ve buna benzer kadın cinayetlerinin önlenmesi için
gerekli önlemlerin alınması amacıyla 17/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 14 Kasım 2017 Salı günkü birleşiminde yapılmasına
ilişkin önerisi
14/11/2017
Türkiye Büyük Millet Meclisi Başkanlığına
Danışma
Kurulunun 14/11/2017 Salı günü (bugün) yaptığı toplantısında siyasi parti
grupları arasında oy birliği sağlanamadığından grubumuzun aşağıdaki önerisinin
İç Tüzük’ün 19’uncu maddesi gereğince Genel Kurulun onayına sunulmasını
saygılarımla arz ederim.
 Ahmet
Yıldırım
 Muş

 Grup
Başkan Vekili
Öneri:
17 Ekim 2017
tarihinde, Şanlıurfa Milletvekili Sayın Dilek Öcalan ve arkadaşları tarafından
verilen 5659 sıra numaralı, "Helin Palandöken şahsında her gün artarak
devam eden kadın cinayetlerinin ve kadına yönelik erkek şiddetinin tüm
yönleriyle araştırılarak, Helin Palandöken katliamının ve buna benzer kadın
cinayetlerinin önlenmesi için gerekli önlemlerin alınması amacıyla” Türkiye
Büyük Millet Meclisine verilmiş olan Meclis araştırma önergesinin diğer
önergelerin önüne alınarak, görüşmelerinin 14/11/2017 Salı günkü birleşiminde
yapılması önerilmiştir.
BAŞKAN –
Önerinin gerekçesini açıklamak üzere öneri sahibi Halkların Demokratik Partisi
Grubu adına Ağrı Milletvekili Sayın Dirayet Taşdemir…
Buyurun. (HDP
sıralarından alkışlar) 
Süreniz beş
dakika.
HDP GRUBU ADINA
DİRAYET TAŞDEMİR (Ağrı) – Uğultu var.
BAŞKAN – Evet,
Genel Kurulda uğultu var. Sayın milletvekilleri, sayın hatibi dinleyelim.
Buyurunuz.
DİRAYET TAŞDEMİR
(Devamla) – Sayın Başkan, değerli milletvekilleri; hepinizi saygıyla selamlıyorum.
Partimizin ve grubumuzun kadın cinayetlerinin araştırılması ve kadına yönelik
şiddetin önlenmesine ilişkin görüşlerimizi sizlerle paylaşmak istiyorum. 
Açıkçası
kadınlara karşı işlenen hem siyasal hem ekonomik hem de sosyal saldırıları
sadece “kadına yönelik şiddet” olarak tanımlamak bugün oldukça kapsayıcı değil,
gerçekten bunu bir “şiddet” tanımı içerisinde tanımlamak oldukça güç çünkü
yaşanan durumu bir kadın kırımı, bir cins kırımı olarak ifade etmek gerekiyor.
Şimdi ben bu kadın kırımına ve cins kırımına yönelik gelişen bu saldırıları
biraz istatistiki verilerle de paylaşmak istiyorum. Açıkçası bu verilerden de
anlaşılacağı gibi kadınların aslında nasıl bir cins kırımıyla karşı karşıya
kaldığını bir kez daha hep birlikte görmüş olacağız. 2017’nin ilk yedi ayında
erkekler 170 kadın ve kız çocuğunu öldürmüş, 50 kadına tecavüz edilmiş, 126
kadın taciz edilmiş, 215 kız çocuğuna cinsel istismarda bulunulmuş ve 237
kadına şiddet uygulanmıştır. 2009 yılında 562 cinsel suç işlenmişken 2015’te bu
rakam 5.340’a çıkmış yani 10 kat artmıştır. Umut Vakfı tarafından paylaşılan
2016 yılındaki kadın cinayetleri haritasına göre, kadın cinayetlerinin yüzde
85’ini kocaları, sevgilileri, eski kocaları, ayrılmak istenen sevgilileri
işledi. Türkiye’de her 2 kadından 1’i eşinden veya birlikte yaşadığı erkekten
şiddet görüyor. Türkiye İstatistik Kurumuna göreyse ortalama 10 kadından 4'ü
erkek şiddetine maruz kalıyor. Kadın cinayetlerinin 96’sı tüfeklerle, 90’ı
tabancalarla, 8’i beylik silahlarla, 123'ü de bıçak, satır, balta, keser gibi
kesici aletlerle olmak üzere, 317’si yani yüzde 80’i silahlarla işlendi. Yüzde
20’si ise yani 80 kadın ise dövülerek, boğularak, yüksekten atılarak
katledildi. Türkiye nüfusunun yarısını kadınların yani 31 Aralık 2016
itibarıyla 39 milyon 771 bin 221 kadın ve kız çocuğunun oluşturduğunu
düşünürsek ve bu nüfusun üçte 1’ini baz alsak bile yaklaşık en az 14 milyon
kadın şiddete uğruyor hem de her yaşta, hamile olsa bile.
Türkiye, 2015
yılı Dünya Suç Endeksi’nde 147 ülke içinde 100’üncü sırada yer alıyor. Adalet
Bakanlığı Adli Sicil ve İstatistik Genel Müdürlüğü tarafından geçen yıl yurt
genelinde açılan davalardaki suç türlerine ilişkin araştırma yapıldı, illere ve
coğrafi bölgelere göre Türkiye’nin suç atlası çıkarıldı. Buna göre, Türkiye’de
2011-2014 yılları arasında suç oranları yüzde 58 arttı. 2004-2014 yılları
arasında şiddet, taciz ve tecavüz suçları 14 kat arttı. Son yedi yılda kadın
cinayetleri yüzde 1.400 arttı. Açıkçası biz bu verileri de kadın kurumlarının,
kadın örgütlerinin yoğun mücadelesiyle oluşturdukları rakamlardan aldık. 
Dün Aile ve
Sosyal Politikalar Bakanlığı bir sunum yaptı kendi çalışmalarıyla ilgili ama
maalesef kadın cinayetlerine, kadın şiddetine yönelik herhangi bir istatistiki
veri paylaşmadı. Aslında rakamlarla da açığa çıktı ki kadına yönelik kırım ve
cins kırımının hangi boyutlarda oluştuğunu biz bir kez daha göstermiş olduk.
Dolayısıyla, bu kadına yönelik şiddette ve kırımda on beş yıllık AKP
iktidarının rolü çok büyüktür. Çünkü kadına yönelik şiddet sadece evde,
sokakta, cezaevlerinde değil, Meclis kürsüsüne kadar işlendi. Dolayısıyla, bu
kutuplaştırıcı, bu cinsiyetçi, bu “Kadın-erkek eşitliğine inanmıyorum.”
beyanları, kadınların nasıl yaşayacağına, nasıl giyineceğine, kaç çocuk
doğuracağına ilişkin telkinler kadınlara yönelik şiddeti gittikçe artırıyor.
Dolayısıyla, toplumsal olarak aslında bir çürüme söz konusu. Sadece kadınlara
yönelik değil, bugün, her gün sosyal medyada, gazetelerde sadece kadınların
dışında çocuklara, hatta hayvanlara, doğaya, yaşlılara ciddi bir saldırı, ciddi
bir şiddet furyasıyla bizler karşı karşıyayız.
AKP iktidarı
kadınlara yönelik bu şiddeti önleme yerine, maalesef, kadınların kazanımlarına
yönelik ciddi bir saldırı da gerçekleştirmiş durumda. Özellikle, kayyumlar
eliyle kadınların açığa çıkardığı eşit temsiliyet, eş başkanlık, kadın
kurumları, bu anlamda kadınların hakları gasbedildi. Kadınlara şiddete ilişkin…
(Mikrofon
otomatik cihaz tarafından kapatıldı) 
DİRAYET TAŞDEMİR
(Devamla) – Sözümü bitireceğim Başkanım. 
BAŞKAN – Buyurun
tamamlayın. 
DİRAYET TAŞDEMİR
(Devamla) – Özellikle belediyelerde ya da kadın aktivistlerde bağımsız kadın
örgütlerinin geliştirdiği dayanışma ağları, geliştirdiği şiddeti önleme
danışmanlık merkezleri kapatıldı ve kadınlar aslında bugün bu dayanışma ağlarından
mahrum bırakıldı.
Bugün şiddet
içerisinde olan, şiddet sarmalı içerisinden kurtulmak isteyen ama herhangi bir
mekanizmadan yararlanamayan kadınlardan ve şiddet görmeye devam eden
kadınlardan da birinci derecede sizlerin sorumlu olduğunu da ifade etmek
isterim. Dolayısıyla, bizler burada bir kez daha talep ediyoruz. Bu kadına
yönelik şiddetin, kadına yönelik cinayetlerin politik ve ideolojik olduğunu
bizler biliyoruz. Bunun için de Mecliste bir araştırma komisyonu kurulması
gerektiğini, bu araştırma komisyonunun da kadınlardan oluşması gerektiğini
düşünüyoruz ve bunu da tüm gruplara önerimiz olarak sunuyoruz. Ama, biliyoruz
ki bu konuda da bir ret gelecek çünkü daha önce de kadına yönelik şiddete
ilişkin bizler araştırma önergeleri istemiştik, reddedilmişti. Bunun yerine,
aileyi koruma ve boşanmanın nedenlerini araştırma komisyonu, açıkçası, kadın
hareketinin ve kadınların “boşanmayı önleme komisyonu” olarak ifade ettiği
komisyon kuruldu. Bu komisyonda da kadınların haklarının nasıl gasbedileceği
tartışıldı. 
Hepinizi bir kez
daha saygıyla selamlıyorum. (HDP sıralarından alkışlar) 
BAŞKAN –
Teşekkür ederiz Sayın Taşdemir.
MEHMET NACİ
BOSTANCI (Amasya) – Sayın Başkanım…
BAŞKAN – Sayın
Bostancı, buyurun.
IV.- AÇIKLAMALAR (Devam)
27.- Amasya Milletvekili Mehmet Naci Bostancı’nın, AK PARTİ’nin on beş
yıllık iktidarı süresince kadınlara yönelik politikalarına ilişkin açıklaması
MEHMET NACİ
BOSTANCI (Amasya) – Teşekkür ediyorum.
Kayıtlara
geçmesi için söz aldım.
AK PARTİ on beş
yıllık iktidarı süresince kadınların kamusal hayata girişlerini kolaylaştırmış,
cinsler arasında eşitliği sağlayıcı tedbirler almış, ayrıca kadınların pozitif
olarak korunması ve öne çıkarılması doğrultusunda hukuki, toplumsal
düzenlemeler yapmıştır. Toplumumuzda yaşanan kadına yönelik şiddet, esasen
herkesin karşı çıktığı ve bu yönde politikalar geliştirilmesini teşvik ettiği
bir hadisedir. Sosyal süreçleri siyasete tahvil etmek çok doğru bir yaklaşım
olmaz. On beş yıllık süre içerisinde kadınlara ilişkin neler yapıldığına bakmak
ve bu çerçevede değerlendirmede bulunmak daha doğru olur diye düşünüyorum.
Teşekkür ederim.
BAŞKAN –
Teşekkürler Sayın Bostancı.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Şanlıurfa Milletvekili Dilek Öcalan ve arkadaşları
tarafından, Helin Palandöken şahsında her gün artarak devam eden kadın
cinayetlerinin ve kadına yönelik erkek şiddetinin tüm yönleriyle araştırılarak
Helin Palandöken katliamının ve buna benzer kadın cinayetlerinin önlenmesi için
gerekli önlemlerin alınması amacıyla 17/10/2017 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin Genel Kurulun 14 Kasım 2017 Salı günkü birleşiminde yapılmasına
ilişkin önerisi (Devam)
BAŞKAN
– Şimdi, Cumhuriyet Halk Partisi Grubu adına Kocaeli Milletvekili Sayın Fatma
Kaplan Hürriyet konuşacaktır.
Buyurun. (CHP
sıralarından alkışlar) 
Süreniz üç
dakika.
CHP GRUBU ADINA
FATMA KAPLAN HÜRRİYET (Kocaeli) – Teşekkür ediyorum Sayın Başkan.
Sayın Başkan,
değerli milletvekilleri; kadın cinayetlerinin ve kadına yönelik erkek
şiddetinin tüm yönleriyle araştırılması hakkında verilmiş bulunan araştırma
önergesiyle ilgili söz almış bulunuyorum ve Genel Kurulu saygıyla selamlıyorum.
17 yaşındaki
Helin Palandöken “Sapığım var, sokağa çıkmaya korkuyorum.” dedikten tam bir ay
sonra saplantılı bir ruhun tüfeğinden çıkan kurşunlarla can verdi. Bir genç
kızın umutları, hayalleri, kelepçe bile takılmayan katili yüzünden, “Ya
benimsin ya kara toprağın.” diyen zihniyet yüzünden toprak oldu. Helin’in
cenazesinde bir arkadaşı demişti ki: “Helin gözlerini kapattı; katil, karnına
ateş etti.” Evet, Helin hayatının baharında son defa gözlerini kapattı. Buradan
Helin’e bir kez daha rahmet ve ailesine sabırlar diliyorum.
Her gün kadın
cinayetlerine, tacize, tecavüze bir yenisi daha ekleniyor. Hatta, öyle bir
durum hâline geldi ki artık, her kadın cinayetinin yıl dönümünde başka bir
kadın cinayeti denk gelir oldu. Ne acı tesadüf ki iki sene önce de 21 yaşındaki
Dilay Gül isimli kızımız sınıf arkadaşı tarafından öldürülmüştü kıskançlık
yüzünden. Farkında mısınız bilmiyorum değerli arkadaşlar ama takvim
yapraklarından artık kan damlar hâle geldi. 
Tam da bu
konuyla ilgili olarak hepinizin bilgisine bir konudan bahsetmek istiyorum, bir
arkadaşımızla ilgili. Kocaeli’de sığınmaevinde kalan, koca şiddetinden kaçan ve
bakın şu fotoğrafta derdini anlatabilmek için basına çıkmış ama yüzünü bile
gösteremeyecek kadar ne yazık ki kendini gizlemek zorunda kalan, özgürlüğü
elinden alınmış, sürekli şiddete uğrayan Y.S.’den, Demokrat Kocaeli gazetesine
de yansıyan hayat hikâyesinden, Y.S.’nin hayat hikâyesinden bahsetmek
istiyorum. Bugüne kadar ne söylediysek Helinleri hayatta tutmayı başaramadık
ama belki bu konuşma Y.S.’yi hayatta tutmaya vesile olur. Diyor ki: “Evlenmeden
şiddet başladı. Yaşamın her alanında bana şiddet uyguladı. Boşanınca annemin
evine gittim. Her yerde beni buldu. Kaç kere suç duyurusunda bulundum,
hatırlamıyorum bile. Oğlumla beni öldürmeye çalıştı, bıçakla kollarımı kesti,
çatalla öldürmeye çalıştı. Gittiğim tüm sığınmaevlerini buldu ve yine bana
şiddet uyguladı. Tüm girişimlerim ne yazık ki sonuç vermedi ve caydırıcı bir
ceza ne yazık ki bu kişi almadı. İllegal yollarla adresime ulaştı. Devlet bunu
görmüyor mu?” diye soruyor Y.S. “Ben bir kadınım, bir anneyim, tek başıma yaşam
mücadelesi veriyorum. Devlet yasalarla bize hak veriyorsa ama bu haklardan
yararlanamıyorsak bu yasaların ne anlamı kalır ki?” diyor. “Savcılara,
hâkimlere, kurumlara derdimi anlatıyorum, ‘Ne yapalım?’ diyorlar. Eğer onlar
bir şey yapmayacaksa peki ben ne yapayım?” diye soruyor Y.S. “Bu adam beni
öldürdükten sonra mı bu devletin kurumları harekete geçecek?” diye soruyor
Hükûmete ve bizlere. 
(Mikrofon
otomatik cihaz tarafından kapatıldı) 
FATMA KAPLAN
HÜRRİYET (Devamla) – Sayın Başkanım, toparlıyorum.
BAŞKAN – Sayın
Hürriyet, buyurun, tamamlayın lütfen.
FATMA KAPLAN
HÜRRİYET (Devamla) – “Bu memlekette adaletle hakkımı arıyorum ama hâlâ tecelli
etmiyorsa ben de mi şiddet uygulayayım?” diye soruyor. “Oğlumla sadece İzmit
sokaklarında nefes almak istiyorum, oğlumu okutmak istiyorum, özgür olmak
istiyorum." diyor. Her kadın hikâyesinde görüyoruz ki yasalar erkek egemen
ve bu yasalar kadından, küçük çocuktan yana değil. Şimdi “Yaşayarak öğrendim,
adalet kimsesiz birini korumuyor, koruyamıyor." diyor değerli arkadaşlar.
İşte bu anlattıklarım aslında Helinlerin neden öldüğünün de açıkça bir
göstergesi. 
Bu
kürsüden iktidara yüklenecek değilim ama gelin hep birlikte bu olaylara dur
diyelim. Daha nice Helinlerin, Dilayların ölümüne tanıklık etmeyelim değerli
arkadaşlar. Kadınların erkek elinde can vermediği, tacize uğramadığı, tecavüz
edilmediği bir Türkiye yaratmak bu Meclisin sorumluluğudur. Önergeyi kimin
verdiği hiç önemli değil, ha siz vermişsiniz ha biz ha bir başka parti. Gelin,
hep birlikte elimizi taşın altına koyalım ve daha fazla Helinlerimizin ölmemesi
için, daha fazla çocuklarımızın, kadınlarımızın ölmemesi, tacize uğramaması
için sorumluluk alalım ve bu önergeyi kabul edelim…
(Mikrofon
otomatik cihaz tarafından kapatıldı)
FATMA
KAPLAN HÜRRİYET (Devamla) - …ve bir komisyon kuralım, orada değerlendirelim.
Bu, Meclisin sorumluluğudur diyorum. Genel Kurulu saygıyla selamlıyorum. (CHP
sıralarından alkışlar) 
BAŞKAN
– Teşekkür ederiz Sayın Hürriyet.
Milliyetçi
Hareket Partisi Grubu adına İstanbul Milletvekili Sayın Arzu Erdem. 
Buyurun.
(MHP sıralarından alkışlar) 
Süreniz
üç dakika.
MHP
GRUBU ADINA ARZU ERDEM (İstanbul) – Teşekkür ederim Sayın Başkan. 
Değerli
milletvekilleri, HDP’nin, kadın cinayetleriyle ilgili vermiş olduğu önerge üzerine
söz almış bulunmaktayım. Gazi Meclisi saygılarımla selamlıyorum. 
Konumuz
kadın cinayetleri ve uzun zamandan beri bu konuyla ilgili hepimiz tabii ki
çalışmalar yapıyoruz. Gazi Meclisimizin bilhassa kadın milletvekillerinin
eminim ki çok büyük hassasiyeti var bu konuda. 
Cinayete
kurban giden kızımızın nasıl öldürüldüğüne de bir bakmak gerekiyor. O tüfeği
alan kişinin, saplantılı olarak kendisini taciz eden kişinin bunu internet
üzerinden satın aldığını hatırlayalım. İnternet üzerinden kontrolsüz olarak silah
satışlarının yapılmasının önüne geçilmesi, öncelikle tüm cinayetlerin
engellenmesi için çok önemli unsurlardan bir tanesi. Bunun mutlaka kontrol
altına alınması gerekiyor. Ardından toplumun bilinçlendirilmesi ve milletimize
bu anlamda bir eğitimin verilmesi elbette ki çok daha önemli. Bilhassa genç
kızlarımız bu tarz tacizlerle, bu tarz özellikle tehditlerle karşı karşıya
kaldıkları durumlarda emniyet birimlerine gitmekte ya da ailelerine bunu
anlatmakta zorluk çekiyorlar ve bunu kendileri halletmek istiyorlar. Kendileri
halledeyim derken de maalesef böyle bir fiille karşı karşıya kalıyorlar.
Caydırıcı cezaların olması gerekiyor. Bu caydırıcı cezalarla birlikte… Evet,
iyileştirmeler yapıldı ancak iyileştirmeler yeterli mi? Değil. Özellikle, hâkim
karşısına çıkan kişinin bir gün önce vahşice bir cinayet işlemiş olması ve bu
cinayeti işledikten sonra “Pişmanım, yapmasaydım keşke.” demesi yeterli
olmamalı, bu fiili işleyenler mutlaka yüksek derecede caydırıcı cezalarla karşı
karşıya kalmalı. 
Caydırıcı cezaların
yanı sıra düzenlemeler de önemli. Bu konuyla ilgili Milliyetçi Hareket Partisi
Grubu olarak bir soru önergemiz de vardı. Soru önergemizde Sayın Bakana şunu
sorduk, dedik ki: “Yeni düzenlemeyle nüfusu 100 binin üzerindeki ilçelerde
kadın sığınmaevi olmalı. Bu anlamda tüm ilçelerde bu kural yerine getirildi mi,
getirilmedi mi?” Orada sayının çok düşük olduğunu gördük. Yani tehditle karşı
karşıya kalan kişi veya darp gören bir kadın -ki kadınlar bizim başımızın tacı,
her birimiz anayız- evlatları da bununla karşı karşıya kalabileceği için
sığınmaevleriyle ilgili müracaatlarda bulunduğunda yeteri kadar yer olmaması
sebebiyle, maalesef, sıra beklemek zorunda. Sıra beklerken de bu sefer koruma
altına alınmadıkları için bu kendisini taciz eden, kendisini tehdit eden
caninin farklı saldırılarıyla karşı karşıya kalmaktalar. Kadın sığınmaevine
kabul edildikten sonra orada bilhassa meslek kazandırılması ve o kadınlarımızın
da bu travmalardan kurtulması için gereğinin yapılması gerekmektedir. 
Dediğim gibi,
kadınlar başımızın tacı, onların ayağına taş değmemesi için hepimiz elimizi
taşın altına mutlaka sokmalıyız. 
Gazi Meclisi
saygılarımla selamlıyorum. (MHP sıralarından alkışlar) 
BAŞKAN –
Teşekkür ederiz Sayın Erdem.
Adalet ve
Kalkınma Partisi Grubu adına İstanbul Milletvekili Sayın Fatma Benli konuşacak.
(AK PARTİ sıralarından alkışlar) 
TAHSİN TARHAN
(Kocaeli) – Destek veriyor bu önergeye Fatma Hanım bence.
ÖMER FETHİ GÜRER
(Niğde) – Güzel bir konuşma bekliyoruz.
BAŞKAN – Süreniz
üç dakika.
Buyurun.
AK PARTİ GRUBU
ADINA FATMA BENLİ (İstanbul) – Teşekkürler Sayın Başkan.
HDP’nin, Helin
Palandöken şahsında kadın cinayetlerinin önlenmesine yönelik Meclis araştırması
komisyonu kurulması için verdiği önerge aleyhine söz almış bulunmaktayım.
Öncelikle, bu vesileyle Helin Palandöken’in ailesine taziyelerimi sunuyorum.
Biliyoruz ki
Helin, henüz hayatının baharındayken, 17 yaşındayken kendisiyle arkadaşlığını
devam ettirmek isteyen bir ruh hastası tarafından katledildiğinde,
Başbakanımızın da aileye taziyede ifade ettiği üzere, tüm Türkiye'yi derinden
yaralayan genç bir kızımız. Helin’in katili yakalandı, onunla ilgili adli
soruşturma devam ediyor, Aile Bakanlığımız tüm kadına karşı şiddet vakalarında
olduğu üzere mağdur ailenin yanında, müdahale talebini kabul etmiş durumda,
dosyayı takip ediyor. Helin’in daha önce 6284 sayılı Ailenin Korunmasına Dair
Kanun çerçevesi içerisinde mahkemeye müracaat ettiğine, ısrarlı takip için
mahkemeye müracaat ettiğine ilişkin ya da tehdit aldığına ilişkin savcılığa ya
da karakola müracaat ettiğine ilişkin bir bilgi yok ama böyle bir müracaatının
olduğu ya da adli makamların, kolluk güçlerinin ya da resmî makamların bu
konuda herhangi bir ihmalinin var olup olmadığı da değerlendiriliyor.
Sonuçta,
giden tek bir cansa hepimizin canı, buna ilişkin çalışma yapmak hepimizin
mecburiyeti. Türkiye'nin ilk imzalayıcısı ve ilk onaylayıcısı olduğu İstanbul
Sözleşmesi’ni onaylamasak da o sözleşme yükümlülüklerini yerine getirmek
zorunda olmasak da bunu yapmak zorundayız. Bugün Meclis çatısı altında bulunan
dört siyasi partinin de bunun dışında düşündüğüne inanmıyorum ben çünkü giden
hepimizin canı, hepimizin çocuğu olabilirdi oradaki Helin.
Türkiye'de
bununla alakalı aslında yine bu Meclis çatısı altında çok fazla çalışma
yürütüldü. Bütün siyasi partilerin ortak çalışmasıyla töre cinayetlerinin
önlenmesine dair Meclis araştırması komisyonu oluşturuldu, bu araştırma
komisyonu somut olarak sonuçlar aldı. Töre saikinin Ceza Yasası’nda
ağırlaştırılmış müebbet cezasını gerektirmesine, kadına karşı şiddetin önlenmesi
için sadece sözelde değil fiilî anlamda çalışma yürütülmesine ilişkin pek çok
önlem alındı. Ondan sonra, dönemin Başbakanı Recep Tayyip Erdoğan’ın imzasıyla
bütün bakanlıklara, bütün genel müdürlüklere, tek tek neler yapılması
gerektiğine dair genelge bu dönemden sonra gerçekleşti. İstanbul
Sözleşmesi’nden sonra yine 6284 sayılı Yasa, aslında sadece failin evden
uzaklaştırılmasını değil, aynı zamanda aile içi şiddetin önlenmesine, faillerin
rehabilitasyonuna, baştan önlemeye ilişkin pek çok yasal düzenlemeyi gerektiren
hükümler yine buradan çıktı ama bu, sadece Meclis araştırması komisyonlarının
kurulmasıyla çözebileceğimiz bir konu değil, kamu kurumlarının ve sivil toplum
kuruluşlarının, herkesin elini taşın altına koyarak gerçekleştirebileceği bir husus.
O yüzden, 2015 yılında, bugün önergede istenen konuyla alakalı olarak, kadına
karşı şiddetin önlenmesi, buna ilişkin önlemlerin alınmasına ilişkin...
(Mikrofon
otomatik cihaz tarafından kapatıldı)
FATMA
BENLİ (Devamla) – Bir dakika rica edebilir miyim Başkanım, sözümü tamamlayayım.
BAŞKAN
– Tabii ki, buyurun, tamamlayın.
FATMA
BENLİ (Devamla) – 2015 yılında, yine, bu önerge konusuna ilişkin olarak,
kadına karşı şiddetin önlenmesi ve buna dair tedbirlerin alınmasına yönelik bir
Meclis araştırması komisyonu kuruldu, bu komisyondan sonra sıkıntılar devam
etti. Şu an bütçe görüşmeleri devam ederken, pek çok komisyon zaten
süregelmişken, daha yeni uyuşturucuyla mücadeleyle alakalı ve diğer
komisyonlarla ilgili çalışmalar yürütülürken o son yedi senede yapılan 3 bin
araştırma önergesinden bir tanesi olarak bu önergenin sunulması bizim
sorunumuza çare olmayacak. Bizim yapmamız gereken şey, dört
partinin de ortak çalışma gerçekleştirmesi, bütün bakanlıklarla ve
gerçekten bu konuda özel çalışmalar yürüten sivil toplum kuruluşlarıyla beraber
gerçekten somut sonuç verecek bir çalışma yürütülmesi. Bu noktada, bu
düşüncelerimizle Gazi Meclise saygılarımı sunuyorum.
Teşekkür
ederim. (AK PARTİ sıralarından alkışlar)
BAŞKAN
– Teşekkür ederiz Sayın Benli.
ENGİN
ÖZKOÇ (Sakarya) – Karar yeter sayısı efendim…
BAŞKAN
- Halkların Demokratik Partisi grup önerisini oylarınıza sunacağım ve karar
yeter sayısı arayacağım.
Kabul
edenler… Kabul etmeyenler… Karar yeter sayısı vardır, öneri kabul edilmemiştir.
Cumhuriyet
Halk Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım.
3.- CHP Grubunun, Grup Başkan Vekili İstanbul Milletvekili Engin Altay,
Grup Başkan Vekili Manisa Milletvekili Özgür Özel ile Grup Başkan Vekili
Sakarya Milletvekili Engin Özkoç tarafından, siyasi parti genel başkanları ile
başbakan ve bakanların vergi cennetlerinde bulunması muhtemel servetlerinin ve
bunların kaynaklarının araştırılarak tespit edilmesi ve alınması gereken
önlemlerin tespiti amacıyla 8/11/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin
Genel Kurulun 14 Kasım 2017 Salı günkü birleşiminde yapılmasına ilişkin önerisi
14/11/2017
Türkiye Büyük Millet Meclisi Başkanlığına
Danışma
Kurulunun 14/11/2017 Salı günü (bugün) yaptığı toplantısında siyasi
parti grupları arasında oy birliği sağlanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:
İstanbul
Milletvekili Grup Başkan Vekili Engin Altay, Manisa Milletvekili Grup Başkan
Vekili Özgür Özel ile Sakarya Milletvekili Grup Başkan Vekili Engin Özkoç
tarafından siyasi parti genel başkanları ile başbakan ve bakanların vergi
cennetlerinde bulunması muhtemel servetlerinin ve bunların kaynaklarının
araştırılarak tespit edilmesi ve alınması gereken önlemlerin tespiti amacıyla
8/11/2017 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin (1459 sıra no.lu) diğer
önergelerin önüne alınarak görüşmelerinin 14/11/2017 Salı günlü birleşimde
yapılması önerilmiştir.
BAŞKAN –
Önerinin gerekçesini açıklamak üzere, öneri sahibi Cumhuriyet Halk Partisi Grubu
adına Sakarya Milletvekili Sayın Engin Özkoç. 
Buyurun. (CHP
sıralarından alkışlar)
Süreniz beş
dakika. 
CHP GRUBU ADINA
ENGİN ÖZKOÇ (Sakarya) – Sayın Başkan, değerli milletvekilleri; hepinizi
saygıyla selamlıyorum.
Offshore, uzak
kıyılar, yani uzak vergiler; yani vergiden kaçınma değil, açık ve net bir
şekilde vergi kaçırma. Bunu, Türkiye Büyük Millet Meclisinin kürsüsünden tüm
Türkiye’nin çok net bilmesi gerekiyor. Vergi cennetinin açıklanmasını
istiyoruz. Kim istiyor? Bunu ben söylemiyorum, 2006 yılında kurumlar vergisinde
düzenleme yapıldığında Başbakan Binali Yıldırım Ulaştırma Bakanı olarak bu
düzenlemenin altına imzasını koymuş ve “Vergi cennetleri açıklansın.” demiş.
2004 yılında ve 2006 yıllarında bugün offshore hesaplarında adı geçen
çocuklarının iki şirketinin kurulduğu tarihler sırasında yapmış bunu.
Kendisinin de o dönem niyet ettiği şey, vergi cennetinde kurulan şirketlere
gönderilen paradan yüzde 30 vergi alınması. Bu düzenlemenin hayata
geçirilebilmesi için Bakanlar Kurulunun vergi cennetinden listelerinin
açıklanmasını istiyoruz. Peki, bu açıklama o gün bugündür yapılmış mı? Hayır.
Kaç yıldan beri yapılmamış? On bir yıldan beri yapılmamış.
Değerli
arkadaşlar, o zamanın Ulaştırma Bakanı olan, şimdinin Başbakanı olan Sayın
Binali Yıldırım’ın da altına imzasını attığı vergi cenneti ülkeleri neden
açıklanmıyor? Bunu bilmek istiyoruz. 
Biz, birincisi,
vergi alabilmek için vergi cennetlerinin listesinin ilan edilmesini ve kimlerin
burada parası olduğunun da açıklanmasını istiyoruz.
İkincisi ve daha
önemlisi, tüm dünyada eş zamanlı yayınlanan Paradise belgelerinde
Başbakanımızın çocuklarının ismi geçiyor. Bu kimseyi rahatsız etmiyor mu
arkadaşlar? Sayın Başbakanı rahatsız etmiş, “Bununla ilgili ne varsa açığa
çıksın. Kim, benim oğlum olur, yeğenim olur, dayısı olur, hatta başka siyasi
partilerin mensupları da varsa onlar da açığa çıksın.” demiş. 
Peki, Cumhuriyet
Halk Partisinin verdiği, Başbakanımızın ve çocuklarının da bundan yararlanacağı
bu araştırma önergesi neden reddediliyor, nesine karşısınız? Tüm dünyada
aklanması ve itibar sahibi olması için bunu daha fazla gizlemeye gerek var
mıdır? Biz sadece gerçeğin ortaya çıkmasını istiyoruz. Gerçeğin ortaya
çıkmasını isteyen İngiltere, Almanya, Hindistan, vergi kaçıran varlıkların
peşine düştüler, soruşturma başlatacaklarını duyurdular. Arkadaşlar, ne
eksiğimiz var?
Türkiye
Cumhuriyeti’nin Başbakanının çocuklarının offshore hesaplarında vergi
kaçırmakla ilgili -kaçınmakla ilgili demiyorum, kaçırmakla ilgili- adı
geçiyorsa şöyle bir şey deyip de biz bundan kendimizi kurtarabilir miyiz: “Ya,
bu bir yasal düzenlemedir, böyle bir yasal düzenlemede… E, benim çocuklarım da
ticaret yapıyorlar, bu yasal düzenleme adı altında vergilerini Türkiye’de değil
de vergi oranı düşük başka ülkelerde değerlendiriyorlar, orada ticaretlerini
yapıyorlar.” 
Peki, bizim
halkımızdan ne istiyorsunuz? Sabahleyin musluklarını açıp da 5 çeşit vergi
ödemeye başlayan, çoluğunu çocuğunu okutmaya çalışan vatandaşımızın cebinden
aldığınız yüzde 30 dolaysız, yüzde 70 dolaylı vergiyle, milyarlarca lirayla
Türkiye’yi yönetmeye çalışıyorsunuz da, bu bir tek fakir gureba için mi
geçerlidir, gerçekten, bir tek ülkenin sesini çıkartamayan insanları için mi
geçerlidir; Başbakan için değil midir, Başbakanın çocukları için değil midir,
Türkiye’nin bir avuç insanı için değil midir? Vergi cennetinde parayı kaçıran
güçlüler için siz onlara koltuk değneği oluyorsunuz da bu ülkenin gariban
insanlarına sırt mı çeviriyorsunuz? Gelin, hem Başbakanınızı hem çocuklarını
hem de Türkiye’nin itibarını koruyun.
Hepinizi
saygıyla selamlıyorum. (CHP sıralarından alkışlar) 
BAŞKAN –
Teşekkürler Sayın Özkoç.
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı…
MEHMET NACİ
BOSTANCI (Amasya) – Engin Bey yaptığı konuşmada vergi kaçıranlara koltuk
değneği olmakla suçladı, açık bir sataşma.
MUHARREM ERKEK
(Çanakkale) – Hocam, cevap vermeyin.
MEHMET BEKAROĞLU
(İstanbul) – Ne diyeceksin Naci Bostancı?
TAHSİN TARHAN
(Kocaeli) – Hocam, cevap vermeyin. Yalan mı Hocam, hesap yok mu? Hesap yok mu
Hocam, onu söyle.
MUHARREM ERKEK
(Çanakkale) – Listeyi açıklasaydınız yüzde 30 vergi ödeyeceklerdi. 
MEHMET BEKAROĞLU
(İstanbul) – Naci Bey, liste ne zaman açıklanacak?
BAŞKAN – Buyurun
Sayın Bostancı.
VII.- SATAŞMALARA İLİŞKİN KONUŞMALAR
1.- Amasya Milletvekili Mehmet Naci Bostancı’nın, Sakarya Milletvekili
Engin Özkoç’un CHP grup önerisi üzerinde CHP Grubu adına yaptığı konuşması
sırasında Adalet ve Kalkınma Partisine sataşması nedeniyle konuşması
MEHMET NACİ
BOSTANCI (Amasya) – Sayın Başkan, değerli arkadaşlar; “Paradise Papers” denilen
belgeler üzerine bütün bu sözler çevriliyor. Geçen yıl da Panama belgeleri
vardı, daha önce de WikiLeaks belgeleri ortaya çıkmıştı, hatırlarsınız.
ÖZGÜR ÖZEL
(Manisa) – Hepsinde varsınız.
MUHARREM
ERKEK (Çanakkale) – Hepsinde de varsınız Hocam, maşallah!
MEHMET NACİ
BOSTANCI (Devamla) – Bir kere, bu belgelerin varlığı, bu belgelerin küresel
ölçekte dolaşıma sokulması karşısında biraz kafada soru işareti olmasında fayda
var çünkü…
SİBEL YİĞİTALP
(Diyarbakır) – Başbakan kendisi kabul ediyor.
MEHMET BEKAROĞLU
(İstanbul) – Başbakan kabul etti Naci Bey.
MEHMET NACİ
BOSTANCI (Devamla) – Bak, sizinle de ilgili, sizin geldiğiniz gelenekle de
ilgili çünkü küresel ölçekte yeni bir hegemonya kurmanın yollarından birisi
yeni iletişim mecraları marifetiyle bu tür dolaylı araçları kullanmaktır. İşin
böyle bir tarafı var, bak, buraya bir soru işareti koyun. 
ONURSAL ADIGÜZEL
(İstanbul) – Vergi kaçırma yolu, doğru. 
MEHMET TÜM
(Balıkesir) – Vergi kaçırma.
MEHMET NACİ
BOSTANCI (Devamla) – İkinci husus şu: Sayın Başbakanın çocuklarına ilişkin
olarak, dışarıda şirketleri olduğu ve Türkiye’den vergi kaçırıldığı iddia
ediliyor.
MUHARREM ERKEK
(Çanakkale) – Yani Bakanlar Kurulu görevini yapmış olsa vergi ödeyecek bu iş
için.
MEHMET NACİ
BOSTANCI (Devamla) – Türkiye’de de şirketleri var ve bunlara ilişkin
vergilerini ödüyorlar.
ÖZGÜR ÖZEL
(Manisa) – Hayır.
MEHMET NACİ
BOSTANCI (Devamla) – Dışarıdaki şirketler yine küresel ölçekte gemicilikle
alakalı olan şirketler. Sadece onlara da has değil, başkaları da var.
MEHMET BEKAROĞLU
(İstanbul) – Niye Malta’da da İngiltere’de değil Naci Bey? Niye Malta’yı tercih
ettiniz? Malta vergi cenneti de ondan. 
MEHMET NACİ
BOSTANCI (Devamla) – Bütün bu bahsedilen yerler, birçok ülkede gemicilik işiyle
uğraşan insanların kullandığı yerler. Bu tür yerler üzerinden gidiyor. 
TAHSİN TARHAN
(Kocaeli) – Hocam, yeni Bankalar Kanunu’nda sorulabiliyor, soralım.
MEHMET NACİ
BOSTANCI (Devamla) – Bu, sadece Türkiye’ye has değil, Türkiye’deki insanlara
has değil, Başbakanın çocuklarına has değil.
TAHSİN
TARHAN (Kocaeli) – Soralım, bütün hesapları soralım, Meclis olarak bütün
hesapları soralım.
ERTUĞRUL
KÜRKCÜ (İzmir) – Bütün hırsızlar da maymuncuk kullanıyor.
MEHMET
NACİ BOSTANCI (Devamla) – O yüzden, ne olup bittiğini gerçek bağlamına, gerçek
ölçeklerine, bu işlerin, gemiciliğin nasıl yürüdüğüne, onun ne gerektirdiğine
bağlı olarak okuyup değerlendirmekte fayda var diye düşünüyorum.
MEHMET
BEKAROĞLU (İstanbul) – Biliyoruz nasıl yürüyor Naci Bey.
MEHMET
NACİ BOSTANCI (Devamla) – Bunlara bakarak şaibe yaratıcı bir dilin siyasete
faydalı olamayacağını ifade ediyorum.
Saygılarımla.
(AK PARTİ sıralarından alkışlar)
BAŞKAN
– Teşekkürler Sayın Bostancı.
Sayın
Özkoç…
ENGİN
ÖZKOÇ (Sakarya) – Efendim, 69’uncu maddenin ikinci bendine göre söz istiyorum.
Söylediğim sözlerin amacının dışında, çarpıtırılarak bir ifade kullanılmıştır.
Buna dayanarak söz istiyorum efendim.
MEHMET
NACİ BOSTANCI (Amasya) – Hiçbir sataşma yok.
BAŞKAN
– Sataşma olmadı size.
ENGİN
ÖZKOÇ (Sakarya) – Sataşma değil.
MEHMET
NACİ BOSTANCI (Amasya) – Hiçbir sataşma yok Sayın Başkan.
ENGİN
ÖZKOÇ (Sakarya) – 69’uncu maddenin ikinci bendinde diyor ki efendim: “Eğer
hatibin yaptığı konuşma amacı dışında farklı bir yöne çekildiyse o zaman
sataşmadan söz…”
MEHMET
NACİ BOSTANCI (Amasya) – Hayır, hayır, Sayın Başkanım, kesinlikle hiçbir
sataşma yok. 
BAŞKAN
– O zaman siz bir açıklama yapmak istiyorsunuz Sayın Özkoç, yerinizden…
ENGİN
ÖZKOÇ (Sakarya) – Açıklama değil efendim, 69’uncu maddeye göre söz istiyorum.
BAŞKAN
– Yok…
MEHMET
NACİ BOSTANCI (Amasya) – İktidar ve ideolojiye ilişkin okumaları…
BAŞKAN
– Sayın Özkoç, size bir sataşma olmadığı için kürsüden söz veremem.
MEHMET
NACİ BOSTANCI (Amasya) – Hayır, hayır, sataşma yok.
BAŞKAN
– Bir düzeltme yapacaksanız… “Yanlış ifade etti.” diyorsunuz, bir düzeltme
yapacaksınız, o zaman yerinizden bir dakika…
ENGİN
ÖZKOÇ (Sakarya) – 69’uncu madde çok açıkça ifade ediyor efendim.
BAŞKAN
– Yok, Sayın Özkoç, lütfen…
ENGİN
ÖZKOÇ (Sakarya) – “Kürsüden yapabilirsiniz.” diyor. 
BAŞKAN
– Yerinizden size bir dakika veriyorum.
Düzeltin,
buyurun.
ENGİN
ÖZKOÇ (Sakarya) – Verin efendim.
BAŞKAN
– Buyurun. 
IV.- AÇIKLAMALAR (Devam)
28.- Sakarya Milletvekili Engin Özkoç’un, Amasya Milletvekili Mehmet
Naci Bostancı’nın sataşma nedeniyle yaptığı konuşmasındaki bazı ifadelerine
ilişkin açıklaması
ENGİN
ÖZKOÇ (Sakarya) – Sayın Başkanım, söylediğim hiçbir şeye net, doğru bir yanıt
alamadım ama şurada oturan bütün milletvekillerinin bilmesini istediğim bir şey
var: Türkiye Cumhuriyeti’nde paraların ve maddi imkânların terör örgütleriyle ilgili
kullanılmasında etkin ve yetkin kurum olan MASAK’ın, offshore hesaplarının
terör örgütleri tarafından vergi kaçırmak, kara para aklamakla ilgili tamamen
kullanıldığına dair açık beyanları vardır. MASAK’ın dahi açık bir beyanla ifade
ettiği, terör örgütlerince ve kara para aklama yönteminde kullanılan offshore
hesaplarında eğer Türkiye Cumhuriyeti’nin Başbakanının çocuklarının adı
geçiyorsa bu sözlerin, bu ithamın bir an önce düzeltilmesi gerekiyor. Bu,
herhangi bir siyasi partiyle ilgili değil; bu, Türkiye Cumhuriyeti’nin dışarıda
ve içerideki itibarıyla ilgilidir. 
Teşekkür ederim.

BAŞKAN –
Teşekkürler Sayın Özkoç. 
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekili İstanbul Milletvekili Engin Altay,
Grup Başkan Vekili Manisa Milletvekili Özgür Özel ile Grup Başkan Vekili
Sakarya Milletvekili Engin Özkoç tarafından, siyasi parti genel başkanları ile
başbakan ve bakanların vergi cennetlerinde bulunması muhtemel servetlerinin ve
bunların kaynaklarının araştırılarak tespit edilmesi ve alınması gereken
önlemlerin tespiti amacıyla 8/11/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin
Genel Kurulun 14 Kasım 2017 Salı günkü birleşiminde yapılmasına ilişkin önerisi
(Devam)
BAŞKAN –
Milliyetçi Hareket Partisi Grubu adına Manisa Milletvekili Sayın Erkan Akçay. 
Buyurun. (MHP
sıralarından alkışlar)
Süreniz üç
dakika. 
MHP GRUBU ADINA
ERKAN AKÇAY (Manisa) – Sayın Başkan, değerli milletvekilleri; Cumhuriyet Halk
Partisi grup önerisi hakkında Milliyetçi Hareket Partisi Grubu adına söz aldım.
Muhterem heyetinizi saygıyla selamlıyorum. 
Türkçeye “Cennet
belgeleri” olarak çevrilen yaklaşık 13 milyon civarındaki belge, dünya ve
Türkiye kamuoyunun gündemine gelmiştir. Malta’daki Türkiye’yle ilintili bazı
şirketlerin de bu belgelerde isminin geçtiği ifade edilmektedir. 
Öncelikle
belirtmem gerekir ki kaynağına inmeden, sadece basında yazılanlar üzerinden
tartışmalara ve polemiklere boğulmanın doğru olmadığı kanaatindeyiz. Bununla
birlikte, ortada bir iddia var, bu iddianın muhatapları var. Sayın Başbakan,
ortada gizli saklı bir işlemin olmadığını, şirket bilgilerinin ticaret
sicilinden öğrenilebileceğini, her türlü araştırma ve incelemenin de
yapılabileceğini ifade etmiştir. Bu açıklamalar üzerinden harekete geçilmesi
elbette makuldür, ortada offshore’la ilgili iddialar vardır. 
Offshore
bankacılığı, offshore faaliyeti yasa dışı bir faaliyet olmamakla birlikte bir
para aklama faaliyeti olarak da kullanılabilmekte, bir vergiden kaçınma olarak
da kullanılabilmektedir. Bu konuda, Türk idari sisteminde, sorumlu ve yetkili
kurum ve kuruluşlar vardır. Bunlardan en önemlisi MASAK’tır. MASAK’ın konuya
ilişkin araştırma yapması ve varsa elde ettiği bulguları kamuoyuyla ve ilgili
kurumlarla paylaşması gerekir. Öte yandan, altını çizmek istediğim bir başka
husus daha var: Kurumlar Vergisi Kanunu’nda vergi cennetlerinde offshore
hesaplarıyla ilgili bir düzenleme var. 30’uncu maddenin (7)’nci fıkrasında,
vergi cenneti olarak da adlandırılan, haksız vergi rekabetine yol açan ülkelere
yapılan ödemelerden vergi kesintisi yapılabilmesi imkânı getirilmiştir. Bu bir
vergi güvenlik müessesesidir. Söz konusu ülkelerde yerleşik gerçek veya tüzel
kişilere çeşitli adlar altında yapılacak ödemelerin Türkiye'deki vergi
matrahlarını azaltmak amacıyla kullanılmasının önüne geçilmesi amaçlanmıştır.
Bu maddeye göre, Bakanlar Kurulunca ilan edilecek ülkelerde yerleşik veya
faaliyette bulunanlara ve Türkiye'de yerleşik kişilerin söz konusu ülkelerdeki
iş yerlerine nakden veya hesaben yapılan veya tahakkuk ettirilen her türlü
ödemeler üzerinden her hâl ve şartta ödemeyi yapanlarca yüzde 30 oranında vergi
kesintisi yapılması öngörülüyor. Ancak Bakanlar Kurulu şu ana kadar bu
yetkisini kullanmamıştır. Dolayısıyla “vergi cenneti” denilen ülkelerle yapılan
ticarette vergi planlaması yapılabilmektedir ve yapılmalıdır. Söz konusu
iddialara dair Cennet belgelerini incelemeyi, vergi cennetlerinde bulunması
muhtemel servetlerin araştırılmasını…
(Mikrofon otomatik
cihaz tarafından kapatıldı)
ERKAN AKÇAY
(Devamla) - …önemli görmekle birlikte vergi cennetleri konusunda Meclis
araştırmasından önce yapılması gereken iki önemli teknik husus vardır.
BAŞKAN – Sayın
Akçay, tamamlayın, açıyorum.
ERKAN AKÇAY
(Devamla) – Teşekkür ederim Sayın Başkan.
Birincisi,
MASAK’ın bu konuda faaliyete geçmesi, çalışma yapması; ikincisi de Kurumlar
Vergisi Kanunu’nun 30’uncu maddesinin (7)’nci fıkrasının işler hâle getirilmesi
için Bakanlar Kurulu listesinin yayınlanmasıdır.
Konuşmama burada
son verirken muhterem heyetinizi saygıyla selamlıyorum. (MHP sıralarından
alkışlar)
BAŞKAN –
Teşekkürler Sayın Akçay.
Halkların
Demokratik Partisi Grubu adına İzmir Milletvekili Sayın Ertuğrul Kürkcü
konuşacak.
Buyurun. (HDP
sıralarından alkışlar)
Süreniz üç
dakika.
HDP GRUBU ADINA
ERTUĞRUL KÜRKCÜ (İzmir) – Sayın Başkan, sevgili arkadaşlar; bu İç Tüzük
değişikliğinin niye yapıldığını hep beraber görüyoruz, konuşamayalım diye. O
yüzden, ister istemez telgraf kısalığında cümlelerle derdimi anlatmaya çalışacağım.
Bir, Sayın Naci
Bostancı’nın yerinde olmayı hiç istemezdim. Çünkü mızrak çuvala sığmıyor. 
İki, hangi gizli
belge açıklansa altından Cumhurbaşkanının damatları ve Başbakanın oğullarının
çıktığı bir durum anormal bir durumdur ve sadece bu açıdan Meclis tarafından
araştırılmayı hak eder. 
Daha önce
WikiLeaks belgelerinde olsun, Panama belgelerinde olsun, şimdi de Cennet
belgelerinde olsun, son derece dar, birbiriyle bağlantılı bir zümrenin,
aslında, esasen vergi kaçırmaktan başka hiçbir işe yaramadığı zaten Hükûmet
tarafından 2006’dan beri tespit edilmiş olan bir işin içinde oldukları apaçık
ortadaysa şimdi, bunun öyle mi böyle mi olduğunu ancak Mecliste
araştırabiliriz, başka hiçbir yerde araştıramayız. Buna niçin karşı çıktığınızı
anlamak çok güç, zaten belli olmadığı için araştıracağız, belli mi değil mi ama
bu çok sık tekrarlanan bir doku hâlinde iliklerimize işlemiş vaziyette. 
Türkiye'nin
sadece geçen yıl toplanmayan vergiden kaybı 122 milyar lira iken, vergi
toplamanın bu devletin en büyük meselesi olduğu ortadayken, Başbakanın
yakınlarının, Cumhurbaşkanının yakınlarının bu vergilerin yurt dışına
kaçırılmasıyla ilgilendiklerinin bilinmesi, herkes için, her şeyden önce yüz
kızartıcı bir meseledir, bunun giderilmesi için inisiyatif almamak başlı başına
bir vakadır. 
Başbakan dedi
ki: “Ben oğullarıma dedim ki devletle iş yapmayın.” Ama benim gördüğüm
kadarıyla oğullarıyla devlet iş yapıyor; hem fizik olarak dosdoğru yapıyor hem
öbür yandan Başbakan bu vergi cenneti ülkelerin ve buradaki yapıların listesini
açıklamıyor kanun emri olduğu hâlde hem de oğlu orada iş yapıyorsa basbayağı,
mirasçısı olan oğlu ile kendisi arasında devlet üzerinden yapılan bir iş olduğu
da apaçık ortadadır. 
Nihayet,
Cumhurbaşkanı övünüp duruyor, işte, “Antiemperyalizm yapıyoruz.” Ben bakıyorum
listeye, İngiltere Kraliçesi Elizabeth’den Nike’a, Facebook’a, Yahoo’ya, bütün
bilişim devlerinin olduğu bir listede yer alıyorsanız siz antiemperyalizm
yapmıyorsunuz, iş birlikçi kapitalizm yapıyorsunuzdur. Bu da size yeter. (HDP sıralarından
alkışlar)
BAŞKAN
– Teşekkürler Sayın Kürkcü.
Sayın
Bostancı…
MEHMET
NACİ BOSTANCI (Amasya) – Sayın Başkanım, kayıtlara geçsin diye söylüyorum. 
Sayın
Özkök benim yerimde olmak istemediğini söyledi…
MERAL
DANIŞ BEŞTAŞ (Adana) – Özkök değil, Kürkcü.
BAŞKAN
– Kürkcü.
MEHMET
NACİ BOSTANCI (Amasya) – Sayın Kürkcü… Affedersiniz, Sayın Kürkcü. 
Bahsedilen
konu dâhil, hayata bakış, ideolojik perspektif, topluma karşı sorumluluk,
nereden bakarsanız bakın, birbirimizin yerinde olmak istemeyeceğimiz çok açıktır.

Teşekkürler.

BAŞKAN
– Peki, teşekkürler Sayın Bostancı. 
Şimdi,
son konuşmacı Adalet ve Kalkınma Partisi Grubu adına Adana Milletvekili Sayın
Mehmet Şükrü Erdinç.
Buyurun.
(AK PARTİ sıralarından alkışlar) 
Süreniz
üç dakika.
AK
PARTİ GRUBU ADINA MEHMET ŞÜKRÜ ERDİNÇ (Adana) – Sayın Başkan, değerli
milletvekilleri; Cumhuriyet Halk Partisi Grubunun vermiş olduğu grup önerisi
üzerine AK PARTİ Grubu adına söz almış bulunuyorum. Bu vesileyle hepinizi
saygıyla selamlıyorum. 
Tabii,
yine bir temcit pilavıyla karşı karşıyayız. 
ÖZGÜR
ÖZEL (Manisa) – Allah Allah!
TAHSİN
TARHAN (Kocaeli) – Yapma ya!
MEHMET
ŞÜKRÜ ERDİNÇ (Devamla) – Geçen hafta HDP Grubunun haziran ayında vermiş olduğu
bir grup önerisini görüştük, aynı konuydu; bu hafta da Cumhuriyet Halk Partisi.
Herhâlde bu gidişle de sırayla dönüp dolaşacak gibi görünüyor. 
Tabii,
bizim siyasi hayatımızda önemli olan bir husus vardır. İçeriden veya dışarıdan
ortaya atılan belgelerin veya bilgilerin kaynağını, önünü, arkasını araştırmak,
gerçekten bizim siyasi ahlakımızın en önemli meselelerinden birisidir. Böyle
yapmadan, hiçbir araştırma yapmadan burada tamamen suçlamaya yönelik, tamamen
algı oluşturmaya yönelik bir gayret içerisinde olmanın siyaseten doğru bir
yaklaşım olmadığını düşünüyorum. 
ONURSAL
ADIGÜZEL (İstanbul) – Araştıralım diyoruz işte size. Bir şey dediğimiz yok ki.
ÖZGÜR
ÖZEL (Manisa) – Araştıralım, Başbakan da diyor.
MEHMET
ŞÜKRÜ ERDİNÇ (Devamla) – Zira burada araştırma komisyonlarının nasıl
kurulduğunu bütün milletvekillerimiz bilir. Nasıl olacağını hepimiz çok iyi
biliyoruz. 
ENGİN
ÖZKOÇ (Sakarya) – Nasıl olacak? 
MEHMET
ŞÜKRÜ ERDİNÇ (Devamla) – Bakın, bu hususlar geçen hafta da konuşuldu, 2008
yılında da konuşuldu, 2014 yılında da konuşuldu, mayıs ayında da konuşuldu. 
ÖMER
FETHİ GÜRER (Niğde) – Siz hazırlayın, biz onaylayalım. 
MEHMET
ŞÜKRÜ ERDİNÇ (Devamla) – Sayın Başbakan bizzat kendisi açıklama yaptı. 
MUHARREM
ERKEK (Çanakkale) – Bakanlar Kurulu niçin listeyi açıklamıyor? Vergi ziyaı çok
büyük, çok büyük vergi kaybı var.
TAHSİN TARHAN
(Kocaeli) – Başbakan kabul ediyor.
MEHMET ŞÜKRÜ
ERDİNÇ (Devamla) – Sayın Başbakan bizzat kendisi açıklama yaptı. Daha dışarıdan
gelen…
Bakın, buradaki
milletvekillerinin, Türkiye’deki milletimizi temsil eden milletvekillerinin
dışarıdan gelen bilgilere itibar ederek Başbakanın yapmış olduğu açıklamalara,
noter belgeli açıklamalara...
MEHMET BEKAROĞLU
(İstanbul) – Başbakan kabul etti, Başbakan “Doğru” da dedi.
ERTUĞRUL KÜRKCÜ
(İzmir) – Malta’daki bilgi nereden, içeriden mi gelecek?
MEHMET ŞÜKRÜ
ERDİNÇ (Devamla) – Bakın, belgesi burada, belgesi… Bunları gözardı etmek
gerçekten sizlere yakışmıyor.
BAŞKAN – Lütfen
dinleyelim.
MEHMET ŞÜKRÜ
ERDİNÇ (Devamla) – Ben, bu çerçevede yapılacak çalışmaların…
Hukukta bir
kaide vardır; müddei iddiasını ispatla mükelleftir.
ERTUĞRUL KÜRKCÜ
(İzmir) – Dışarıda iş yapınca dışarıdan emri veriyor, nereden gelecek?
MUHARREM ERKEK
(Çanakkale) – Malta’da şirketler var mı, yok mu, söyleyin o zaman siz, “Yok.”
deyin.
MEHMET ŞÜKRÜ
ERDİNÇ (Devamla) – Eğer müddei, iddia sahibi, iddiasını ispatlamıyorsa o zaman
müfteri konumundadır.
ERTUĞRUL KÜRKCÜ
(İzmir) – E, araştırma yapalım diyoruz işte.
MEHMET ŞÜKRÜ
ERDİNÇ (Devamla) – Bakın, Başbakanımızın mahdumlarının dokunulmazlıkları yok.
2008’den beri gündeme gelen bu konuyla ilgili, buradaki milletvekillerinden
başlamak üzere kimler suç duyurusunda bulundu? Vergi kaçırmaktan, vergi
kaçakçılığından söz edenlerden kimler suç duyurusunda bulundu? Var mı? Yok.
Hâlâ bu imkânınız var, niye yapmıyorsunuz? 
MUHARREM ERKEK
(Çanakkale) – Hangi savcılar araştıracak?
MEHMET ŞÜKRÜ
ERDİNÇ (Devamla) – Çünkü amaç üzüm yemek değil. Amaç üzüm yemek olsaydı, bugüne
kadar bunları yapardınız. Ama baktınız…
MEHMET BEKAROĞLU
(İstanbul) – Listeyi yayımlamayan Bakanlar Kurulu.
MUHARREM ERKEK
(Çanakkale) – Türkiye’de ceza hukuku can çekişiyor, can çekişiyor!
MEHMET ŞÜKRÜ
ERDİNÇ (Devamla) – İftira atmak veya algı oluşturmak yönündeki bu çabaların
milletimiz nezdinde makes bulmayacağına inanıyor, grup önerisi aleyhinde
olduğumuzu belirterek hepinizi saygıyla selamlıyorum. (AK PARTİ sıralarından
alkışlar)
BAŞKAN –
Teşekkür ederiz Sayın Erdinç.
ENGİN ÖZKOÇ
(Sakarya) – Sayın Başkan…
BAŞKAN – Sayın
Özkoç…
ENGİN ÖZKOÇ
(Sakarya) – Efendim, sözlerimizi Başbakana, çocuklarına… Yaptıkları şeyi
çarpıtmakla; onların aslında böyle bir şey yapmadıkları ve biz onları
suçluyormuşuz gibi, yalancılıkla suçladı.
BAŞKAN – Peki,
buyurun, iki dakika size söz veriyorum.
MEHMET NACİ
BOSTANCI (Amasya) – Sayın Başkanım, yaptığı sadece eleştiridir. Eleştiri de mi
yapmayalım?
BAŞKAN – Tamam,
konuşsun, bir şey olmaz Sayın Bostancı.
Buyurun.
VII.- SATAŞMALARA İLİŞKİN KONUŞMALAR (Devam)
2.- Sakarya Milletvekili Engin Özkoç’un, Adana Milletvekili Mehmet Şükrü
Erdinç’in CHP grup önerisi üzerinde AK PARTİ Grubu adına yaptığı konuşması
sırasında CHP Grubuna sataşması nedeniyle konuşması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; ilk önce bir
fıkrayla buna cevap vereyim: Adam kümese girmiş; tavukları, civcivleri,
yumurtaları kucaklamış, tam dışarı çıkarken komşular momşular bunu basmışlar,
yakalamışlar, demişler ki: “Ya, sen ne yapıyorsun? Hırsızlık ediyorsun. Bak,
işte tavukları mavukları, her şeyi kümesten aldın, kucakladın, götürüyorsun.”
Adam demiş ki canhıraş bir şekilde: “Ben avukatımı istiyorum.” Demişler ki:
“İyi de hâlin bu, avukatı ne yapacaksın?” “Ben de onu merak ediyorum, avukat ne
yapacak acaba.” demiş. Sizin hâliniz şimdi tam da bu. (CHP sıralarından
alkışlar) 
MEHMET ŞÜKRÜ
ERDİNÇ (Adana) – Hadsizlik bu, gerçekten hadsizlik. 
SEBAHATTİN
KARAKELLE (Erzincan) – Hiç öyle değil. 
ENGİN ÖZKOÇ
(Devamla) – Değerli arkadaşlar, Cumhuriyet Halk Partisi diyor ki: Offshore
hesapları, kara para aklama hesaplarıdır. Offshore hesapları, vergi kaçırma
hesaplarıdır. 
Az önce
Milliyetçi Hareket Partisinin sayın grup başkan vekilinin de açıkladığı gibi,
Türkiye Cumhuriyeti’nin bunları araştıran kurumu MASAK diyor ki: “Offshore
hesapları, kara para aklama hesaplarıdır; terörle ilgili örgütlerin vergi
kaçırdıkları ve paralarını akladıkları yer olarak da bilinir.” 
Biz de diyoruz
ki: Gelin, Türkiye Cumhuriyeti’nin Başbakanının kendisinin ve çocuklarının
itibarını bu yükten kurtaralım. 
MEHMET ŞÜKRÜ
ERDİNÇ (Adana) – Keşke derdiniz bu olsa. 
ENGİN ÖZKOÇ
(Devamla) – Türkiye bir yere gidecekse vergi kaçırma hesaplarıyla itham edilen
bir başbakan tarafından temsil edilmesin. Tek dileğimiz budur. 
Teşekkür
ediyorum. 
BAŞKAN –
Teşekkürler Sayın Özkoç. 
Sayın Bostancı,
sisteme girmişsiniz. 
Buyurun. 
IV.- AÇIKLAMALAR (Devam)
29.- Amasya Milletvekili Mehmet Naci Bostancı’nın, Sakarya Milletvekili
Engin Özkoç’un sataşma nedeniyle yaptığı konuşmasındaki bazı ifadelerine
ilişkin açıklaması
MEHMET NACİ
BOSTANCI (Amasya) – Sayın Başkanım, Cumhuriyet Halk Partisi bir araştırma
önergesi verdiğini söylüyor ama sayın grup başkan vekili kürsüye çıktığında bu
araştırma önergesini, araştırmak için değil, zaten verilmiş olan bir hükmün
kılıfı olarak kullanmak istediğini açıklayan bir fıkra anlatıyor. 
HÜSEYİN BÜRGE
(İstanbul) – Tipik özelliği. 
MEHMET NACİ
BOSTANCI (Amasya) – Bu doğru bir tavır değil. Kim karar verdi bunun suç
olduğuna, mahkûm olduğuna? Elindeki tavukları, piliçleri çalarken basıldığına
kim karar veriyor? 
MEHMET BEKAROĞLU
(İstanbul) – Kendisi dedi, kendisi. 
MUHARREM ERKEK
(Çanakkale) – Bakanlar Kurulu o listeyi kötüye kullanıyor, vermiyor ki.
MEHMET NACİ BOSTANCI
(Amasya) – Böyle bir şey olabilir mi? Yargının böyle bir kararı mı var? 
MEHMET BEKAROĞLU
(İstanbul) – Sayın Başbakan “Doğru.” diyor, siz listeyi açıklamıyorsunuz. 
MEHMET NACİ
BOSTANCI (Amasya) – Araştırma önergesi veriyorsanız verdiğiniz araştırma önergesinin
ruhuna uygun bir dil kullanmanız gerekir ama siz mahkûm ediyorsunuz.
HÜSEYİN BÜRGE
(İstanbul) – Yok ki öyle bir dil. 
MEHMET NACİ
BOSTANCI (Amasya) – Reddediyoruz. 
BAŞKAN –
Teşekkürler Sayın Bostancı.
Sayın Özkoç,
lütfen…
Kayıtlara
geçsin, buyurun, söyleyin.
ENGİN ÖZKOÇ
(Sakarya) – Buradan kayıtlara geçsin.
Ben herhangi bir
şeyi uzatmaya çalışmıyorum Sayın Başkan. Gerçekten de siyasi etik açısından,
Türkiye Büyük Millet Meclisini ilgilendiren, Parlamento üyelerinin hiçbir
savcıya ve hâkime ihtiyaç duymadan, kendi Parlamento üyelerinin en başındaki
insanla ilgili bir aklama operasyonunu burada Cumhuriyet Halk Partisi ifade
ediyor. Bunun karşısında olan, kayıtlara geçsin, AK PARTİ’dir. 
MEHMET NACİ
BOSTANCI (Amasya) – Sayın Başkanım, siyasi etiğin birinci kuralı, araştırma
önergesi verdiğinizde, sanki önerge bitmiş, neticelenmiş ve mahkûm olunmuş gibi
bir dille o araştırma önergesi üzerinde konuşmamaktır. (AK PARTİ sıralarından
alkışlar)
ENGİN ÖZKOÇ
(Sakarya) – Sayın Başkanım…
BAŞKAN – Yeter.
Ara vereceğim.
ENGİN ÖZKOÇ
(Sakarya) – Verebilirsiniz tabii ki hakkınız. 
Siyasi etiği
lütfen bize öğretmesinler. 
BAŞKAN – Peki
Sayın Özkoç, teşekkür ederiz.
ENGİN ÖZKOÇ
(Sakarya) – Siyasi etik, eğer kendi siyasi partilerinin hükûmetinin başı tüm
dünyayı ilgilendiren bir skandala girdiyse bunun Türkiye Büyük Millet
Meclisinde araştırılmasının önünün açılmasıdır. 
BAŞKAN – Tamam,
teşekkür ediyorum.
VI.- ÖNERİLER (Devam)
A) Siyasi Parti Grubu Önerileri (Devam)
3.- CHP Grubunun, Grup Başkan Vekili İstanbul Milletvekili Engin Altay,
Grup Başkan Vekili Manisa Milletvekili Özgür Özel ile Grup Başkan Vekili
Sakarya Milletvekili Engin Özkoç tarafından, siyasi parti genel başkanları ile
başbakan ve bakanların vergi cennetlerinde bulunması muhtemel servetlerinin ve
bunların kaynaklarının araştırılarak tespit edilmesi ve alınması gereken
önlemlerin tespiti amacıyla 8/11/2017 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin
Genel Kurulun 14 Kasım 2017 Salı günkü birleşiminde yapılmasına ilişkin önerisi
(Devam)
BAŞKAN – Sayın
milletvekilleri, Cumhuriyet Halk Partisi grup önerisini oylarınıza sunacağım…
ÖZGÜR ÖZEL
(Manisa) – Karar yeter sayısı…
BAŞKAN – Karar
yeter sayısı arayacağım.
Kabul edenler…
Kabul etmeyenler… Karar yeter sayısı yoktur.
Birleşime on
dakika ara veriyorum.
Kapanma Saati: 17.42
BEŞİNCİ OTURUM
Açılma Saati: 17.53
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 22’nci Birleşiminin Beşinci Oturumunu açıyorum.
Cumhuriyet Halk
Partisi grup önerisinin oylamasında karar yeter sayısı bulunamamıştı. Şimdi
öneriyi tekrar oylarınıza sunacağım ve karar yeter sayısı arayacağım.
Kabul edenler…
Kabul etmeyenler… Öneri kabul edilmemiştir, karar yeter sayısı vardır.
İç Tüzük’ün
37’nci maddesine göre verilmiş bir doğrudan gündeme alınma önergesi vardır,
okutup işleme alacağım.
VIII.- BAŞKANLIĞIN GENEL KURULA SUNUŞLARI
A) Önergeler
1.- Batman Milletvekili Mehmet Ali Aslan’ın, (2/1694) esas numaralı
Kadastro Kanununda Değişiklik Yapılması Hakkında Kanun Teklifi’nin doğrudan
gündeme alınmasına ilişkin önergesi (4/117)
Türkiye Büyük Millet Meclisi Başkanlığına
(2/1694) esas
numaralı Kanun Teklifi’min İç Tüzük’ün 37’nci maddesi uyarınca doğrudan Genel
Kurul gündemine alınmasını arz ediyorum.
Gereğinin
yapılmasını rica ederim.
 Mehmet
Ali Aslan
 Batman
BAŞKAN – Teklif
sahibi Batman Milletvekili Sayın Mehmet Ali Aslan.
Buyurun. (HDP
sıralarından alkışlar) 
Süreniz beş
dakika.
MEHMET ALİ ASLAN
(Batman) – Sayın Başkan, sayın Divan ve sayın Genel Kurulu saygıyla
selamlıyorum. Ayrıca, şu anda cezaevlerinde tutsak olan seçilmişlerimizi de
buradan saygıyla selamlıyorum.
Evet,
yurttaşımızın, insanımızın tapu kadastrodan kaynaklı mağduriyetlerinin
giderilmesi için bir kanun teklifi vermiş bulunmaktayım.
Arkadaşlar,
özellikle bölgede ve Türkiye'nin bütün şehirlerinde tapu kadastrodan kaynaklı,
yurttaşlarımız, insanlarımız mağdur edilmiştir. Şöyle ki: Birçok yerde
insanlarımızın, yurttaşlarımızın atalarından, dedelerinden kendilerine kalan
bağ, bahçeler kadastrolama esnasında hazine malı olarak tescillenmiştir. O
dönemde insanlarımız, bir kısmının okuma yazma bilmemesi ve kadastro teknik
bilgilerini haiz olmaması sebebiyle, o yanlışın, o gasbın farkına
varamamışlardır ve süre aşımına girmiştir. Mahkemelerde de bu anlamda Millî
Emlakin, Hazinenin, Maliyenin lehine karar verildiği için, yüz binlerce
insanımız, Türkiye'nin her ilinde, her ilçesinde, her köyünde maalesef mağdur
edilmiştir. Bunun sonucunda da kendi arazisini, bağ, bahçesini almak isteyen
insanlarımız, maalesef, açık artırma usulü ihaleye girmek zorunda kalmışlardır
ve bundan da kaynaklı bir arazi mafyası türemiştir. Arazi mafyası, kendi
toprağını, kendi gayrimenkulünü almak isteyen insanlardan ihaleden çekilmek
şartıyla para istemiştir ve bundan kaynaklı da Türkiye’de, sizlerin de şahit
olduğu, birçok ilde, ilçede, kadastrodan kaynaklı, bu zulümden kaynaklı
kavgalar olmuştur, cinayetler olmuştur. Bu konuda en bilinen cinayet de Bilge
köy katliamı, cinayetidir ve 45 insanımız hayatını maalesef kaybetmiştir. Başka
tarihlerde de Diyarbakır’da, Muş’ta, Bingöl’de, Batman’da yine bu gasptan
dolayı, bu zulümden dolayı insanımız birbirine düşmüştür ve maalesef,
hükûmetler, devlet bunun farkında olduğu hâlde bu sorunu çözme, giderme yoluna
gitmemiştir. 
2015
yılından bu yana, hem ben soru önergeleri verdim hem daha önceki muhalefet
partileri de bu konuda araştırma önergesi vermiştir. Bu konuda konuşmalarımız
olduğu hâlde hiçbir somut adım atılmamıştır. Ama ne ilginçtir ki gerek
Mardin’de gerek Batman’da ve Türkiye'nin birçok ilinde iktidar milletvekilleri,
hem genel seçimlerde hem yerel seçimlerde belediye başkan adayları,
milletvekili adayları bu sorunu çözme sözü vermiştir. Bizatihi benim muhatap
olduğum ve çözülmesini istediğim sorunu, 2010’dan önceki referandumda, yine
Devlet Bakanı olan Mehdi Eker, Mehmet Şimşek, Acırlı köyünde (Derizbine),
Midyat’ta (Estel) çözme sözü vermişlerdir, çözmemişlerdir. 2011’den sonra
Muammer Güler çözme sözü vermiştir, yine çözmemiştir. 2015’teki hem haziran
seçimlerinde hem kasım seçimlerinde yine iktidar milletvekilleri çözme sözü
vermiştir ama çözmemiştir. Her seferinde demişlerdir ki: “Bu seçimlerde bize oy
verin; söz, biz gereğini yerine getireceğiz.” Vatandaş bu konuda çok
muzdariptir. Hadi buyurun, iktidar oldunuz, bu sorunu çözün. Yani bu
yurttaşlarımızın mağduriyetini bu Meclis, bu iktidar çözmeyecekse yurttaşımız
çözümü nerede arasın? Hem kanun hükmünde kararname gibi bir yetki var şu anda
elinizde, yarım saat içinde, bir saat içinde çözülebilecek bir sorundur. Neden
kanun hükmünde kararnameleri sadece işten ihraç etmelere karşı kullanıyorsunuz?
İnsanların temel hak ve hürriyetlerinin kısıtlanmasında kullanılıyor da neden
yurttaşımızın, insanımızın esas sorunlarının çözülmesi için kanun hükmünde
kararname çıkarmıyorsunuz? 
Yine bir hadisle
bitireceğim: “Bir kötülük gördüğünüz zaman elinizle, gücünüz yetmiyorsa
dilinizle, yetmiyorsa kalbinizle buğzediniz.” demiş Resulü Aleyhissalâtu
Vesselam. 
Buyurun, iktidar
elinizle bu sorunu çözün. Biz dilimizle bunu dillendireceğiz ve çözülene kadar
da bunun takipçisi olacağız.
Teşekkür
ediyorum. (HDP sıralarından alkışlar)
BAŞKAN –
Teşekkür ediyoruz Sayın Aslan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Birleşime beş
dakika ara veriyorum. 
Kapanma Saati: 17.59
ALTINCI OTURUM
Açılma Saati: 18.05
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 22’nci Birleşiminin Altıncı Oturumunu açıyorum.
Sayın
milletvekilleri, alınan karar gereğince sözlü soru önergeleri ile diğer denetim
konularını görüşmüyor ve gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz. 
1’inci sırada
yer alan, Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı ve İstanbul Milletvekili Mehmet Akif
Hamzaçebi'nin 6306 Sayılı "Afet Riski Altındaki Alanların Dönüştürülmesi
Hakkında Kanun", 2981 Sayılı "İmar ve Gecekondu Mevzuatına Aykırı
Yapılara Uygulanacak Bazı İşlemler ve 6785 Sayılı İmar Kanununun Bir Maddesinin
Değiştirilmesi Hakkında Kanun" ve 4706 Sayılı "Hazineye Ait Taşınmaz
Malların Değerlendirilmesi ve Katma Değer Vergisi Kanununda Değişiklik
Yapılması Hakkında Kanun"da Değişiklik Yapılması Hakkında Kanun Teklifi
ile Plan ve Bütçe Komisyonu Raporu’nun görüşmelerine kaldığımız yerden devam
edeceğiz. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (x) 
BAŞKAN –
Komisyon ve Hükûmet? Burada. 
Geçen birleşimde
İç Tüzük’ün 91’inci maddesine göre temel kanun olarak görüşülen 502 sıra sayılı
Kanun Tasarısı’nın ikinci bölümünde yer alan 42’nci madde kabul edilmişti. 
Şimdi 43’üncü
maddeden devam edeceğiz. 
43’üncü madde
üzerinde ikisi aynı mahiyette olmak üzere üç önerge vardır. İlk okutacağım iki
önerge aynı mahiyettedir, önergeleri okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 43’üncü maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Mithat
Sancar Ziya Pir
 İstanbul Mardin Diyarbakır
 Müslüm Doğan Mehmet
Ali Aslan Sibel Yiğitalp
 İzmir Batman Diyarbakır
Aynı mahiyetteki
diğer önergenin imza sahipleri:
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Erkan Haberal Arzu
Erdem Mehmet Necmettin Ahrazoğlu
 Ankara İstanbul Hatay
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde ilk konuşmacı Diyarbakır Milletvekili Sayın
Sibel Yiğitalp. (HDP sıralarından alkışlar)
Buyurun Sayın
Yiğitalp.
Süreniz beş
dakika. 
SİBEL YİĞİTALP
(Diyarbakır) – Sayın Başkan, değerli milletvekilleri; 43’üncü madde üzerinde
Halkların Demokratik Partisi adına söz almış bulunmaktayım. Bu vesileyle Genel
Kurulu selamlıyorum.
Sayın Başkan,
değerli milletvekilleri; bugün vergi üzerine konuşuyoruz. Vergilerin
silinmesinden, büyük şirketlere verilen birtakım muafiyetlerden ve buna benzer,
daha çok sermayeyi güçlendiren, yoksulu daha çok yoksullaştıran, kendi içindeki
bu gelir adaletsizliğinin derinliğini büyüten, makası açan bir dönemden
geçiyoruz. Öyle ki vatan sevgisi diye bahsedilir; vatanı en çok sevenler nasıl
tarif edilir? İşte, vergisini veren, askerliğini yapan ve bu temelde, kurallara
riayet eden insanların vatanını seven, vatanı için iyi bir yurttaş olduğunu
söylerler. Peki, bu ülkeyi yöneten yürütmenin başındaki insanlar ne yapıyor?
Kendi çocukları ve kendileri üzerinden olabildiği kadar kendi şahsi hanedanını,
ailesini daha çok nasıl kalkındırabilirim, daha çok nasıl zengin olabilirim ve
bunun vergisini de vermemek üzere nasıl bir şey yapabilirim, nasıl bir… Nasıl
denir? Öyle bir şey ki dikkat etmek istiyorum ama gerçekten, buna nasıl dikkat
edeceğimi, nasıl tarif edeceğimi de düşünemiyorum. Çünkü bir insan 100 liranın
60 lirasını vergi olarak öderken ve vergi vermek zorundayken bu ülkenin
Başbakanı ve çocukları gemileriyle, kazandıkları parayla bir kuruşun dahi bu
ülkeye girişini sağlamıyor. En büyük millî ve yerli olduğunu da kendi söylüyor,
kendi dışındaki hiçbir insanı da kabul etmiyor işin ilginç tarafı. Diyelim ki bir
başka partinin bir üyesi bunu yapmış olsaydı, bir HDP’nin vekili bunu yapmış
olsaydı, CHP’nin vekili yapmış olsaydı ya da herhangi bir farklı düşünceden
biri yapmış olsaydı çarşaf çarşaf her gün gazetelere çıkacaktı, bunun üzerinden
onlarca hikâyeler oluşturulacaktı, deyim yerindeyse linç edilecekti. Ama şimdi
bakıyoruz, bu kadar açık, aleni ve kendisinin de kabul ettiği ve itiraf ettiği
bir durumu şimdi siz aklama çabasındasınız, bu da daha büyük bir talihsizlik. 
Evet,
bizim durumumuz iyi değil, ülke olarak da durumumuz iyi değil. Her açıdan
sıkıntılar yaşıyoruz. Vergi açısından sıkıntı yaşıyoruz, ekonomik kriz var,
ölümler var ve var da var, sorunlar çok çok büyük ama çözüme yönelik bir
davranış biçimi de maalesef olmuyor. Bakın, yoksullar daha çok yoksullaşıyor.
Buna dair bir çözüm… Hadi gelin, bir çözüm bulalım, bunun için ne yapabiliriz,
asgari ücreti artıralım mı ya da vergiyi düşürelim mi, asgari ücretteki vergi
oranını düşürelim mi desek? Buyurun çalışmasını yürütelim, buna dair bir
çalışma yok. Ya da gelin, iş cinayetleri üzerinden bir çözüm bulalım,
güvencesiz çalışanlara karşı bir denetim mekanizması oluşturalım, buna dair bir
şey de yok. Ve o olmadığı gibi şu an Turkcell’in, Telsim’in, GSM
operatörlerinin de vergisini silme üzerinden bir yasa geçiyor. Çok yazık,
gerçekten çok yazık. İleride bugünler anıldığında, bugünlerin hikâyesi
yazıldığında, bugünlerin belgeseli yapıldığında şunlar çok rahat söylenilecek,
denecek ki: Kaçak mazot için insanlar Roboski’de katledildi. “Kaçak mazot”
dediler -tırnak içinde- Roboski’de katledildiler. Bir gecede F16 vurdu geçti,
paramparça etti, hayvanların üzerinde götürüldüler ama bu ülkenin Başbakanı
çocuklarıyla birlikte vergi vermemek adına gidip Malta’da yatırım yapıyor.
Şimdi, o Başbakan olduğu için kimse ona bir şey söylemeyecek, iktidar olduğu
için herkes onun dediği şeyi sahiplenecek, meşrulaştırmaya çalışacak; bir başka
yerde köylü, yoksul köylü çocukları da Roboski gibi yerlerde F16’ların
bombardımanı altında can verecek. Şimdi, bu kadar eşitsizliğin olduğu bir yerde
siz vergiyi kimin adına konuşuyorsunuz? Kimi kolaylaştırıyorsunuz? Kimin
hayatını kolaylaştıracaksınız bunlarla? Burada kolaylaştırılacak olan bir
yoksul mudur, emekçi midir, memur mudur, yoksul köylü müdür, çiftçi midir?
Değildir. Tek kolaylaştırılacak olan şey, tek güçlendirilecek olan şey
sermayedarlardır. Bu ülke, Malta gibi ülkelerde offshore hesapları olanları bir
taraftan hem aklamak, meşrulaştırmak diğer taraftan da daha çok nasıl
zenginleştirmek, onun çabası içerisindedir. Yeri geldiğinde “En büyük
vatansever biziz.” dersiniz ama bu vatana 1 kuruşunuzu vermemek için ta yüz
binlerce kilometre ötede kendinize göre yatırımlar yaparsınız. O yüzden, size
önerim ve tavsiyemdir: Kimseyi millîlik ve yerlilik üzerinden tariflemeyin,
kimseyi vatanseverlik üzerinden tartıştırmayın. Size şunu söylerler ve söyleme
hakkına da sahipler: Vatanseversen, yerli ve millî bir politika izliyorsan,
milyarlarca lira parayı önce gel kendi vatanında bir kaynak olarak kullan, yüz
binlerce insan işsiz, onlara istihdam alanı yarat. Hem bunu yapma hem de
herkese kendince bir suçlama, yaftalamada bulun. Bunun artık zamanı geçti,
bunun artık bir karşılığı yok, bunun kimsede -nasıl denir- pratik olarak bir
karşılığı yok. 
(Mikrofon
otomatik cihaz tarafından kapatıldı)
SİBEL YİĞİTALP
(Devamla) – Son bir cümle… 
BAŞKAN –
Tamamlayın lütfen.
SİBEL YİĞİTALP
(Devamla) – Gidin halka, gidin sokaktaki insanlara bakın, insanlar inim inim
inlerken, açlıktan, yoksulluktan mahvolmuşken, biz burada bunlara dair hiçbir
çözüm geliştirmediğimiz gibi bu yoksulları daha çok yoksullaştırıyoruz. Çok
yazıktır ki kaçakçılık üzerinden cinayetleri meşrulaştırırken, bu ülkenin
Başbakanı ve Hükûmetin en başındaki insanlar, yürütmenin en başındaki insanlar
kendi kişisel hesapları ve kendi ailesini daha çok zenginleştirme gibi bir çaba
içerisindedir. Çok yazık; bu ülkeye yazık, Türkiye halklarına yazık. 
Hepinizi
saygıyla selamlıyorum. (HDP sıralarından alkışlar)
BAŞKAN –
Teşekkürler Sayın Yiğitalp. 
Aynı
mahiyetteki…
MEHMET NACİ
BOSTANCI (Amasya) – Sayın Başkan…
BAŞKAN – Sayın
Bostancı, buyurun. 
MEHMET NACİ
BOSTANCI (Amasya) – Sayın Başkanım, kayıtlara geçsin diye söz aldım. Akılcı her
tür eleştiriye açığız ama şaibe ve algı yaratmaya dönük bir dil siyasete katkı
sağlamaz. O dille ima edilen, ortaya konulan yaklaşımı da şiddetle
reddediyoruz. 
Vatanseverlik
meselesine gelince, bu ülkedeki insanların, iktidarın vatanseverliğini hiç
kimse test etme hadsizliğine düşmesin. 
Teşekkürler. 
BAŞKAN –
Teşekkürler Sayın Bostancı. 
SİBEL YİĞİTALP
(Diyarbakır) – Sayın Başkan…
BAŞKAN – Sayın
Yiğitalp, siz de kayıtlara geçmesi için oradan söyleyebilirsiniz. 
SİBEL YİĞİTALP
(Diyarbakır) – Bu işin had veya hadsizlikle ilgisi yok. Her şeyi, tarih
bugünleri de yazıyor; bir gün sonra da yazacak, bir yıl sonra da yazacak. Bugünlerin
hikâyesi de yapılacak. 
Siz
vergi vermeyen insanları tutukluyor iseniz, vergi vermeyen insanları her türlü
suçlama üzerinden tartıştırıyor iseniz kendiniz en başta başka ülkelerde bunun
yolunu, yöntemini oluşturmazsınız; bu bir. 
İkincisi;
vatanı sevmek sadece sizin tekelinizde olan bir şey değildir. Hepimiz kendi
yaşadığımız coğrafyada vatanımızı seviyoruz. O anlamda söylüyorum ben. 
MEHMET
NACİ BOSTANCI (Amasya) – Tarihi halk yazıyor. 
SİBEL
YİĞİTALP (Diyarbakır) – Yazıyor, evet yazıyor. 
BAŞKAN
– Peki, teşekkür ederiz sayın milletvekilleri. 
Şimdi
aynı mahiyetteki diğer önerge üzerinde Hatay Milletvekili Sayın Mehmet
Necmettin Ahrazoğlu, buyurun. (MHP sıralarından alkışlar) 
MEHMET
NECMETTİN AHRAZOĞLU (Hatay) - Sayın Başkan, değerli milletvekilleri; 502 sıra
sayılı Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı’nın 43’üncü maddesi üzerinde
Milliyetçi Hareket Partisi tarafından verilen önerge üzerine söz almış
bulunuyorum. Yüce heyetinizi saygıyla selamlıyorum.
Değerli
milletvekilleri, son yıllarda sıklıkla getirilen, AKP’nin klasiği hâline gelen
torba yasalar, yasama faaliyetlerinin düzensiz, eksik bir yapıda yürütülmesine
neden olmaktadır. Ayrıca, yasal zorunluluk olmasına ve gerek ekonomiyi gerek
bütçeyi gerekse geniş toplum kesimlerini ve iş alemini etkileyecek, ekonomik
yük doğuracak hükümler içermesine rağmen, kanun tasarısı komisyonlarda
görüşülürken ayrıntılı bir etki analizinin yapılmadığını da görmekteyiz. 
Değerli
milletvekilleri, kanun tasarısının 43’üncü maddesinde, 3065 sayılı Katma Değer
Vergisi Kanunu’nun 14’üncü maddesinde değişiklik yapılmaktadır. Yapılan
değişiklikle cep telefonu abonelerinin yurt dışındayken yaptıkları görüşmelerin
yurt dışında bulunan operatörlere yurt içindeki firma tarafından ödenen
ödenekten, yurt içi operatörler tarafından da tüketiciye yansıtılan ücretlerden
KDV alınması istisnası getirilmektedir. Bu uygulama düzenli bir uygulamadır.
Diğer bir
değişiklik ise bankalara borçlu olanların ve kefillerinin borçlarına karşılık
taşınmaz ve iştirak hisselerinin bankalara devir ve teslimlerinde tanınan katma
değer vergisi istisnasının, finansal kiralama ve finansman şirketlerine yapılan
devir ve teslimlerde de geçerlilik sağlanmasıdır. Yani borçlanmada artışların
yaşandığı yıllar yaşanmakta; yıllardır yürütülen hatalı politika ve uygulamalar
sonucunda cari açık çoğalmış, işsizlik ve yoksulluk gibi pek çok sorun kalıcı
hâle gelmiş ve sonuç olarak vatandaşı borçlu hâle getirmiş bir ortamda böyle
bir uygulamaya gidilmesi maalesef yanlış olmuştur diye düşünüyoruz.
Örnek olarak,
çiftçilerin borç alıp da ödeyemediği takipteki kredi miktarı 2008 yılında 451
milyon lirayken 2016 yılında 1,3 milyar liraya çıkmış.
Bir başka
örnekte ise 2002 yılında bankalara 1 milyon 655 bin kişinin borcu
bulunmaktayken 2016 Eylül ayında 26 milyona ulaşmış.
Bireysel kredi
ve kredi kartı borcunu ödeyememiş kişilerden hâlen takipte olanlar 3 milyona
yaklaşmış durumdadır. Bu nedenle de maddedeki değişiklik bir zorunluluk hâline
gelmiştir.
Vatandaşların ve
firmaların bankalara borçları o kadar artmıştır ki artık baş edemez hâle gelmiş
olan bankalar bu alacaklarını varlık yönetim şirketlerine devretmek zorunda
kalmışlardır. Geçtiğimiz ay içerisinde Türkiye'nin önde gelen 3 bankası takibe
düşen 700 milyon Türk lirası borcunu 32,5 milyon TL’ye 4 varlık yönetim
şirketine satmıştır. Yine başka bir banka ise 164,5 milyon liralık borcunu 1,6
milyon liraya yani yüzde 1’lik bir fiyatla yine bir başka şirkete devretmiştir.
Bankalar
ellerindeki borçlulara ait tüm kişisel verileri varlık yönetim şirketlerine
devrederek işleri kolaylaştırma yoluna gitmiştir.
Borçlarını
ödeyemeyen vatandaşlar ilk olarak bankaların avukatlarının baskılarına ve
tehditlerine maruz kalmışken şimdi ise varlık yönetim şirketleri baskıları daha
da artırarak eziyetlere devam edilecektir. Varlık yönetim şirketlerinin yüzde
1’le satın aldığı banka alacaklarını, bu baskılar sonucunda ne kadar para
kazanacaklarını artık sizlerin takdirine bırakıyor, yüce heyetinizi saygıyla
selamlıyorum. (MHP sıralarından alkışlar) 
BAŞKAN
– Teşekkür ederiz Sayın Ahrazoğlu. 
Aynı
mahiyetteki önergeleri oylarınıza sunuyorum… 
ENGİN
ÖZKOÇ (Sakarya) – Karar yeter sayısı… 
BAŞKAN
– Karar yeter sayısı arayacağım. 
Kabul
edenler… Kabul etmeyenler… Karar yeter sayısı yoktur. 
Birleşime
on dakika ara veriyorum. 
Kapanma Saati: 18.20
YEDİNCİ OTURUM
Açılma Saati: 18.35
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 22’nci Birleşiminin Yedinci Oturumunu açıyorum.
502 sıra sayılı
Kanun Tasarısı’nın 43’üncü maddesi üzerinde verilen aynı mahiyetteki
önergelerin oylaması sırasında karar yeter sayısı bulunamamıştı. Şimdi
önergeleri tekrar oylarınıza sunacağım ve karar yeter sayısını arayacağım.
Kabul edenler…
Kabul etmeyenler… Karar yeter sayısı vardır, aynı mahiyetteki önergeler kabul
edilmemiştir.
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde. 
43’üncü madde
üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Tasarı ve Teklifin 43’üncü maddesinde yer alan “ve
finansman” ibaresinin “finansman ve faktoring” olarak değiştirilmesini arz ve
teklif ederiz.
 Bihlun Tamaylıgil Bülent
Kuşoğlu Mehmet Akif Hamzaçebi
 İstanbul Ankara İstanbul
 Lale Karabıyık Mehmet
Tüm Zekeriya Temizel
 Bursa Balıkesir İzmir
 Utku Çakırözer Musa
Çam
 Eskişehir İzmir
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN – Önerge
üzerinde Balıkesir Milletvekili Sayın Mehmet Tüm. 
Buyurun. (CHP
sıralarından alkışlar)
MEHMET TÜM
(Balıkesir) - Sayın Başkan, değerli milletvekilleri; 43’üncü madde üzerinde söz
almış bulunuyorum. Hepinizi saygıyla selamlıyorum.
On beş yıldır
yaptığı hataların hiçbirinin sorumluluğunu üstlenmeyen ve hep başkasını
suçlayan bir iktidarla karşı karşıyayız. Bugün sizlere bazı tarih ve rakamlar
vereceğim.
Gezi direnişinin
başladığı günden bu yana tam bin altı yüz otuz bir gün geçti. Bugün Ali İsmail
Korkmaz’ın öldürülmesinin üzerinden bin beş yüz seksen yedi gün geçti. Bugün
Berkin Elvan’ın öldürülmesinin üzerinden bin üç yüz kırk üç gün geçti ve
katilleri hâlâ bulunamadı. Bugün Kabataş yalanının üzerinden tam iki yüz otuz
iki cuma geçti. AKP Genel Başkanı Erdoğan’ın “Biz İstanbul’a ihanet ettik, hâlâ
ihanet ediyoruz; ben de bundan sorumluyum.” demesinin üzerindense yirmi dört
gün geçti. Şehircilik Şûrası’nda “beton, beton” diye haykırmasından ise sadece
altı gün geçti ve bizler bugün Gezi direnişinin, Gezi şehitlerinin, Gezi
ruhunun ne kadar haklı ve ne kadar doğru olduğunu bir kez daha anlıyoruz. 
Önce “Gezi”ciler
için “hain” dediniz, tutmadı; yetmedi, Kabataş yalanını söylediniz, o da
elinizde kaldı; Hoca Efendinizin gazetelerinde Gezi gençliği için boy boy
manşetler attınız ve bu gençlere “terörist” dediniz ama bu da tutmadı. Bu
yalanlar tutmaz ve asla tutmayacak da çünkü gerçeklerin er geç ortaya çıkmak
gibi kötü bir huyu vardır.
Değerli
milletvekilleri, bugün geldiğiniz yerde hepiniz günah çıkarmaya başladınız.
Erdoğan “İhanet ettik.” diyor, sizler de “İhanet ettik.” diyorsunuz. Erdoğan
Gezi gençliğinin söylediği şeyleri söylüyor, sizler neredeyse “Gezi”ci
oluyorsunuz. Gezi’de “Mesele üç beş ağaç değil.” demiştiniz, biz de aynı
şeyleri söyledik, “Mesele üç beş ağaç değil, rant.” dedik, “talan” dedik,
“ihanet” dedik. İşte şimdi Reis’iniz de aynı şeyleri söylüyor, “İstanbul’a
ihanet ettik, bundan ben de sorumluyum.” diyor. “Gezi”cilere “çapulcu” demişti,
şimdi “Ben de çapulcuyum.” diyor. Bu sözleri tarih asla unutmayacak. 
Değerli
milletvekilleri, Erdoğan’ın konuşması gerçekten hepimize çok ilginç geldi.
“İhanet ettik.” diye isyan etmekte gayet haklı. Şehircilik Şûrası’nda “Bu beton
şehirler insana huzur vermiyor. Beton, beton; orada ruh yok, huzur yok.” diyor.
Burada iki ihtimal var; Erdoğan ya 2019’da kendisine oy vermeyecek halka da o
yüzden “Bana oy vermeyin, yoksa ihanet ederim.” diye sesleniyor ya da on beş
yıldır ülkeyi CHP’nin yönettiğini zannediyor. 
Koskoca ülkeyi
beton ekonomisiyle idare eden CHP miydi? TOKİ’yi Ankara’nın bitki örtüsü yapan
Kılıçdaroğlu hükûmeti miydi? Çılgın proje, üçüncü köprü, havaalanı diye
milyonlarca ağacı kesen, İstanbul’u beton kente dönüştüren CHP yönetimi miydi?
Geçtiğimiz gün Erdoğan çıkıyor, “CHP zihniyeti camileri yıktı, biz inşa
ediyoruz.” diyor. Size soruyorum: Malatya’da cami yıkılıp üzerine AVM
dikilirken CHP mi iktidardaydı? Gaziosmanpaşa’da rezidans için cami yıkılırken
ülkeyi CHP mi yönetiyordu? Eğer öyle olsaydı yanlış bir şey yaptığımız için biz
onurumuzla istifa ederdik ama siz bu sorumluluğun gereğini asla yapamazsınız.
Değerli
milletvekilleri, seçim yaklaşınca Atatürkçü, çevreci, “Gezi”ci açıklamalar
yaparak halkımızı kandırmaya çalışıyorsunuz. Hiç boşuna uğraşmayın, halkımız bu
söylediklerinize asla kanmıyor. Bu ülkede kandırılan birileri varsa onlar
sadece ve sadece sizlersiniz. Seçim zamanı böyle söylemlerle boşuna vakit
kaybetmeyiniz, Türkiye’yi içinde bıraktığınız bu karanlık tablonun bedelini
sandıkta ödeyeceksiniz. “İhanet” diyerek, “beton” diyerek şirin görünmeye
çalışmayınız, ülkemizin her yerini betona çeviren sizlersiniz; Cerattepe’de,
Yeşil Yol’da, Kuzey Ormanlarında ağaçları yok eden, doğayı talan eden
sizlersiniz. Kaz Dağlarına 17 tane termik santrali kurduran, orada 1 gram altın
için koca bir ormanı, dereyi, toprağı yok eden sizsiniz. Saraya 300 odalı
yazlık yapılacak diye sit alanını imara açan sizsiniz. ODTÜ ormanlarını
gereksiz bir yol için ortadan kaldıran sizsiniz. İstanbul’u gökdelenler,
AVM’ler kenti yapan sizsiniz; deprem toplanma alanlarını ranta açan sizsiniz.
Şimdi “beton”
diyerek boşuna ağlayıp sızlamayın. Sizin yaşadığınız metal yorgunluğu değil,
asıl beton yorgunluğudur. Bu betonu siz kendi içinizde zaten yıkmaya
başladınız. Biz de sizin bıraktığınız bu enkazı halkımızla birlikte seçimlerde
temizleyeceğiz diyor, hepinize saygılar sunuyorum.
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Tüm.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
MEHMET
MUŞ (İstanbul) – Sayın Başkan…
BAŞKAN
- Buyurun Sayın Muş.
MEHMET
MUŞ (İstanbul) – Sayın Başkan, hatip baştan aşağı bizi itham ederek konuşmasını
sürdürdü, ihanet ettiğimizi iddia ediyor. Bu açık bir sataşmadır partimize.
BAŞKAN
– Buyurun Sayın Muş. (AK PARTİ sıralarından alkışlar) 
VII.- SATAŞMALARA İLİŞKİN KONUŞMALAR (Devam)
3.- İstanbul Milletvekili Mehmet Muş’un, Balıkesir Milletvekili Mehmet
Tüm’ün 502 sıra sayılı Kanun Tasarısı’nın 43’üncü maddesiyle ilgili önerge
üzerinde yaptığı konuşması sırasında Adalet ve Kalkınma Partisine sataşması
nedeniyle konuşması
MEHMET
MUŞ (İstanbul) – Sayın Başkan, değerli milletvekilleri; Genel Kurulu saygıyla
selamlıyorum.
Burada, yaklaşık
üç, dört haftadır, Sayın Genel Başkanımızın Türkiye'deki şehircilikle ilgili,
İstanbul’daki şehircilikle alakalı ortaya koyduğu bir eleştiriyi buradan alıp,
bağlamından koparıp grubumuza da kabul edemeyeceğimiz şekilde ithamlarda
bulunmayı bir kere reddediyoruz. 
Değerli dostlar,
meseleyi oradan alıp Gezi’nin ne kadar iyi bir şey olduğunu, ne kadar mübarek
bir şey olduğunu burada anlatmanın hiçbir anlamı yok. Gezi’nin ne olduğu
milletin hafızasında. Ankara sokaklarında nasıl cereyan ettiğini bu millet iyi
biliyor. Orada atılan “tweet”lerde “Mesele ağaç değil, sen hâlâ anlamadın mı?”
diye ortalığa çıkan, yüzünü kapatıp sağı solu yakanlar yeşilci değillerdi,
onların başka bir derdi vardı. Onların derdi, sandık yoluyla iktidara gelemeyip
iktidarı kargaşa yoluyla devirmekti ve onun içerisinde “Ben şu an Taksim’deyim.
Aşağı iniyorum arkadaşlar. Şuraya geçiyorum.” diyen milletvekilleriniz de
vardı. Yazıklar olsun! Sandıkla iktidara geleceksiniz, kargaşayla değil. 
Buradan sürekli
yeşilden bahsediyor. Bakın, Büyükçekmece Belediyesi Albatros Parkı’nı sattı.
Niye hiç gıkınız çıkmadı. Hasan Akgün uğratmıyor mu sizi Büyükçekmece’ye,
gidemiyor musunuz oraya? Niye çıkıp tek laf etmediniz? Ağaçları teker teker
kesti, kuruttu orada. Hiç piyasada yoktunuz. Şu heyecanlı konuşmayı gece
Büyükçekmece Meydanı’nda yapsaydınız ya. Hasan Akgün’den mi çekiniyorsunuz
yoksa? O ayrı, ondan çekiniyorsanız bir şey diyemem ama eğer siz hakikaten
yeşilci olsaydınız önce kendi uygulamalarınıza ses çıkarır, onlara karşı
çıkardınız. 
Değerli dostlar,
ayinesi iştir kişinin, lafa bakılmaz.
Teşekkür
ediyorum. (AK PARTİ sıralarından alkışlar) 
BAŞKAN –
Teşekkürler. 
ENGİN ÖZKOÇ
(Sakarya) – Sayın Başkan…
BAŞKAN – Buyurun
Sayın Özkoç.
ENGİN ÖZKOÇ
(Sakarya) – Sayın Başkan, tamamen grubumuza yönelik bir sataşmada bulunmuştur. 
BAŞKAN – Kim
cevap verecek, siz mi?
ENGİN ÖZKOÇ
(Sakarya) – Ben vereceğim. 
BAŞKAN –
Buyurun. 
4.- Sakarya Milletvekili Engin Özkoç’un, İstanbul Milletvekili Mehmet
Muş’un sataşma nedeniyle yaptığı konuşması sırasında Cumhuriyet Halk Partisine
sataşması nedeniyle konuşması
ENGİN ÖZKOÇ
(Sakarya) – Sayın Başkan, değerli milletvekili arkadaşlarım; hiç kimse sizin
Genel Başkanınıza herhangi bir iftira atmıyor. Sizin Genel Başkanınız Türkiye
televizyonlarına çıkıp “Biz hata yaptık, bu hatayı yapanlardan bir tanesi de
benim.” diyor. Bunun neresi alıntı? Yani çıkacaksınız buraya, Genel Başkanınız
bir şey söyleyecek, “Hayır, o öyle demedi de böyle dedi.” diyeceksiniz. Ne alakası
var? Genel Başkanınızın söylediği sözün arkasında durun. 
Bu ülkeyi
mahvettiniz, şehirleri mahvettiniz. (CHP sıralarından alkışlar) PKK’yla
oturdunuz, anlaşma yaptınız, teröristleri Türkiye’nin başına musallat ettiniz.
MEHMET MUŞ
(İstanbul) – Sen onu SİHA’cı Sezgin’e söyle.
ENGİN ÖZKOÇ
(Devamla) – Eğitimi mahvettiniz. Eğitime TEOG’u getiren sizsiniz, götüren
sizsiniz. Çocuklar ne yapacağını bilmiyor. İnsanları kargaşa ortamına
sürükleyen sizsiniz. 
Gezi ortamında
Türkiye Cumhuriyeti’nin CHP’li milletvekilleri dimdik durdular, karşı oldukları
Hükûmetti. Hükûmetin ağaç kesmesine karşılar, millî eğitim propagandasına
karşılar, insanları birbirine düşürmesine karşılar, ayrıştırmasına karşılar;
AKP Hükûmetine Cumhuriyet Halk Partisi karşı. (CHP sıralarından alkışlar) 
MEHMET MUŞ
(İstanbul) – Sayın Başkan, terörle en kararlı mücadeleyi yapan bizleriz. 
ENGİN ÖZKOÇ
(Sakarya) – Görüyoruz nasıl yaptığınızı. 
MEHMET MUŞ
(İstanbul) – Sayın grup başkan vekili Cizre Raporu’nu bir araştırsın, bir
okusun. Cizre Raporu’nu…
ENGİN ÖZKOÇ
(Sakarya) – Abdullah Öcalan’la oturup konuşan sizlersiniz, nasıl yaptığınızı
görüyoruz.
MEHMET MUŞ
(İstanbul) – Bir dakika, sakin ol! Sıran gelsin, konuş.
Sayın Başkan…
ENGİN ÖZKOÇ
(Sakarya) – Söz iste.
MEHMET MUŞ
(İstanbul) – Sıran gelsin, konuşuyorum.
ENGİN ÖZKOÇ
(Sakarya) – Sen söz iste o zaman.
BAŞKAN – Sayın
Özkoç, lütfen…
MEHMET MUŞ
(İstanbul) – Ben ayaktayım.
ENGİN ÖZKOÇ
(Sakarya) – Daha söz istemeden konuşuyorsun.
MEHMET MUŞ
(İstanbul) – Sakin ol!
ENGİN ÖZKOÇ
(Sakarya) – Hadi canım sen de!
Kayıtlara mı
geçsin istiyorsun, söz mü istiyorsun?
MEHMET MUŞ
(İstanbul) – Sayın Başkan, sayın grup başkan vekili partisinin Cizre Raporu’na
önce bir baksın, ondan sonra terörle mücadele konusunda bize eleştiride
bulunsun. Devleti katliamla suçlayan raporun altına imza attılar. Bu,
Cumhuriyet Halk Partisinin utanç vesikasıdır.
ENGİN ÖZKOÇ
(Sakarya) – Daha ne diyebilirim; sataşma bu.
BAŞKAN – Buyurun
dinliyorum. Yerinizden lütfen Sayın Özkoç.
ENGİN ÖZKOÇ
(Sakarya) – Sataşmadan söz istiyorum.
BAŞKAN – O da
yerinden size cevap verdi Sayın Özkoç.
Buyurun,
kayıtlara geçer.
ENGİN ÖZKOÇ
(Sakarya) – Sayın Başkan, birincisi, size olan tüm saygımla şunu ifade etmek
istiyorum: Biz yerimizden konuşmak istediğimiz zaman kendimizi ifade ediyoruz,
diyoruz ki: “Yerimizden konuşalım.” Grup başkan vekili de yerinden mi
konuşacak, sataşmadan mı söz istiyor ilk önce onu ifade ederek sözüne başlasın.
Tecrübeli bir grup başkan vekilidir, kendisine bunu öğretmem gerekmiyor.
İkincisi,
Değerli Başkanım, Cumhuriyet Halk Partisi, “Abdullah Öcalan’a ‘Sayın Abdullah
Öcalan’ demesinin hiçbir sakıncası yoktur.” dememiştir. Cumhuriyet Halk
Partisi, “Bu devlet PKK’yla görüşür.” dememiştir. Cumhuriyet Halk Partisi,
Habur Sınır Kapısı’nda 2 tane masa koyup, Türkiye Cumhuriyeti’nin hâkimlerini
de oturtup “PKK’lı teröristleri Türkiye Cumhuriyeti’ne alın.” dememiştir.
Cumhuriyet Halk Partisi, PKK silahlarını yığarken şimdiki Genel Başkan, o
zamanın Başbakanı gibi “Onlar orada silah yığıyorlar, onlarla yaptığımız
anlaşmalara ihanet ediyorlar.” dedikten sonra valilere emir verip de “Göz
yumun.” dememiştir. Kimin teröre destek verdiğini kimin vermediğini milletimiz
biliyor.
METİN GÜNDOĞDU
(Ordu) – Polisleri şehit edenlerin cenazesine kim gidiyor? Onu söyle onu!
MEHMET MUŞ
(İstanbul) – Sayın Başkan, valilere verilen talimatı ispat etsin.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar Kanununun
Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN – 43’üncü
maddeyi oylarınıza sunuyorum: Kabul edenler… Kabul etmeyenler… Madde kabul
edilmiştir. 
44’üncü madde
üzerinde üç önerge vardır, önergeleri aykırılık sırasına göre işleme alacağım.
Türkiye Büyük Millet
Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 44’üncü
maddesinin aşağıdaki şekilde değiştirilmesini arz ve teklif ederiz.
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Lale Karabıyık  Utku
Çakırözer Hüseyin Çamak
 Bursa Eskişehir Mersin
 Musa
Çam
 İzmir
MADDE 44- 3065
sayılı Kanunun geçici 37 nci maddesinin birinci fıkrasının (a) bendinde yer
alan “2017 yılında” ifadesi “2017 ve 2018 yıllarında”, “2017 yılının” ifadesi
“2017 ve 2018 yıllarının” şeklinde ve aynı fıkranın (b) bendinde yer alan “2017
yılında” ifadesi “2017 ve 2018 yıllarında”, “2017 yılı” ifadesi “2017 ve 2018
yılı” şeklinde değiştirilmiştir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkanım.
BAŞKAN – Önerge
üzerinde Mersin Milletvekili Sayın Hüseyin Çamak. (CHP sıralarından alkışlar)
Buyurun.
HÜSEYİN ÇAMAK
(Mersin) – Sayın Başkan, değerli milletvekilleri; 502 sıra sayılı torba kanunun
44’üncü maddesiyle ilgili görüşlerimi paylaşmak istiyorum. Genel Kurulu
saygıyla selamlıyorum. 
Elli ve daha
fazla personel çalıştıran kamu ve özel sektör kuruluşları engelli çalıştırmak
zorunda. Buna göre, kamu sektöründe yüzde 4, özel sektörde ise yüzde 3 oranında
engelli çalıştırılması gerekiyor. Fakat, birçok kamu kurumu dâhil bu kurala tam
olarak uyulmamakta. Devlet kurumları bu hâldeyken özel sektörde kanunlara uygun
bir işleyişin sağlanması sizce mümkün olabilir mi? Sadece Eylül 2017’de İŞKUR’a
başvuran işsiz sayısı 489 bini aşarken 29 bin engellinin de iş beklediği
gerçeğiyle karşı karşıya kalıyoruz. 
Ayrıca, sağ
olsun, devletimiz, engellilere bakım için de evde bakım ücreti veriyor fakat
burada bir sıkıntı var. Bu bakım ücretini alabilmesi için “Engellinin bulunduğu
hanede yaşayan tüm vatandaşların kişi başı geliri asgari ücretin üçte 2’sini
yani 847 Türk lirasını geçmemesi.” denilmektedir. Fakat bu kişi başına gelir 5
Türk lirası bile fazla olsa o aile tüm bakım ücretini alamıyor ve dolayısıyla
mağdur oluyor. Bu durumda, ailenin gelirine bakılmaksızın her engelli bakımı
için standart bir ücret acaba düşünülemez mi? 
Sayın
milletvekilleri, Türkiye'de engelli olmak gerçekten çok zor. Günlük hayatı
sürdürmekten temel ihtiyaçların karşılanmasına kadar engellilerimiz maalesef
birçok sorunla boğuşmaktadır. Engellilerimizle ilgili veriler oldukça yetersiz.
Bir devlet, elinde veri olmadan o alanla ilgili planlama da yapamaz, önüne
hedef de koyamaz. Bu alanda yetersiz de olsa kimi verileri TÜİK’ten alıyoruz.
TÜİK verilerine göre Türkiye'de yaklaşık 5 milyon engelli var yani Türkiye
nüfusunun yüzde 6,6’sını engelliler oluşturuyor. Engellilerimiz
erişilebilirlikten eğitime, işsizlikten sağlığa kadar birçok alanda zorlanmakta
ve sıkıntı yaşamaktadır. Bu sorunların kaynağı sadece kanunlardaki ya da
uygulamadaki eksikliklerle izah edilemez çünkü hiçbir toplumsal sorun tek yönlü
olarak ele alınamaz. 
Bu kürsüden
defalarca, kamuda ve özelde engelli personel açığının kapatılması çağrısını
yaptık ancak engellilerin maruz kaldığı sorunlar da, yaşamsal ihtiyaçları da
hâlen tam anlamıyla karşılanamamıştır. Bu noktada, hem bir mesleki alanın
önünün açılmasına hem de engellilerimize dönük temel bir ihtiyaca vurgu yapmak
istiyorum. Psikososyal destek, savunuculuk misyonu ve güçlendirme teknikleriyle
engelliler için hayati öneme sahip olan sosyal hizmetlerin de rolü hafife
alınmadan, engelliler üzerinde uzmanlaşan sosyal hizmet bölümü mezunlarının bu
alanda istihdamı azami ölçülerde sağlanmalıdır. Engellileri topluma
kazandırmanın kilit mesleki yetkinliklerine sahip sosyal hizmet uzmanları,
bugün büyük bir işsizlik bataklığında potansiyel işsizler olarak mezun olmaya
devam ederken sadece günü kurtaracak ufak yardımlarla bu sorunu çözebilmek
mümkün değildir.
Anayasa’mızda
ifadesini bulan sosyal bir hukuk devleti olabilmenin de önemli bir göstergesi
engellilerimizin durumudur. Başka bir deyişle, bir toplumdaki engellilerin
yaşam standartları o ülkenin ekonomik ve sosyal gücünün de önemli bir
göstergesi olmaktadır. Engellilerimiz erişilebilir bir yaşam talep ediyor.
Onlara ilişkin temel sorunların çözümü ancak toplumsal birliktelik ve siyasi
iradenin etkili sonuç alıcı müdahalesiyle mümkündür. 
Değerli
milletvekilleri, son olarak Sayın Sağlık Bakanına soruyorum: Sayın Bakan, ek
atamalar sözü verdiniz, sağlıkçılar sizlerden atama bekliyor. 
Genel Kurulu
saygıyla selamlarım. (CHP sıralarından alkışlar) 
BAŞKAN –
Teşekkür ederiz Sayın Çamak. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 44’üncü maddesinde geçen “2017 ve 2018
yıllarında” ifadesinin “2018 yılı sonuna kadar” şeklinde değiştirilmesini arz
ve teklif ederiz. 
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Erkan Haberal Arzu
Erdem
 Ankara İstanbul
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN – Önerge
üzerinde Denizli Milletvekili Sayın Emin Haluk Ayhan. 
Buyurun. (MHP
sıralarından alkışlar)
EMİN HALUK AYHAN
(Denizli) – Sayın Başkan, değerli milletvekilleri; 502 sıra sayılı Bazı Vergi
Kanunları ile Kanun ve Kanun Hükmünde Kararnamelerde Değişiklik Yapılmasına
Dair Kanun Tasarısı’nın 44’üncü maddesi üzerinde Milliyetçi Hareket Partisi
adına verilen önergemiz için söz aldım. Yüce heyeti saygıyla selamlıyorum. 
Sayın
Bakanım, hakikaten bu AKP sizleri de yoruyor. Neden? Şu kadar problem birikmiş,
130 madde neredeyse, o kadar girdi, çıktı. Şimdi biz önerge verdik, önerge
madde metninden çıkarılmasıyla ilgili. Haddizatında bunun temelinde bütün
gelişi, gidişi, çıkarılışı, hülasası 3 şey için: Bir tanesinde 3 iletişim
şirketiyle ilgili bir olay var; ikincisinde, gelir ve kurumlar vergisini 2 puan
artırıyoruz; diğer önemlisi de bu bankalarla ilgili olaydı. 
Şimdi,
bütün bunlara baktığımız zaman, bu sıkıntıların giderilmesi lazım. Şimdi, bizim
verdiğimiz önergeyi çıkaralım diyoruz. Neden çıkaralım diyoruz, biliyor
musunuz? Siz 2018 yılında, önceden yaptığınız işin devamını istiyorsunuz;
sektöre, inşaat sektörüne bu muafiyet bir süre daha devam etsin diyorsunuz. Bu
neyi gösterir? İnşaat sektörünün iyi olmadığını gösterir. İnşaat sektörünün iyi
olmamasının sebebi neyi gösterir? Ekonominin iyi olmadığını gösterir.
Dolayısıyla, bu aslında hakikaten iktidarı sıkıntıya sokan bir olay. 
Bunları
gidermenin farklı yolları da var, bunları da yapabiliriz ama bakın, imalat
sanayisi yatırımı kapsamındaki inşaat harcamalarında KDV iadesi uygulamasının
2018 yılında da sürdürülmesini istiyorsunuz. Daha önce ifade ettim, büyüme
rakamları her ne kadar olumlu görünse de büyümenin kimyası bozuk, onu söyledik.
Ekonomide büyümenin inşaat yatırımları, vergi teşvikleri ve Kredi Garanti Fonu’yla
artan kredi hacmine dayalı olarak sürdürüldüğü görülüyor. Bir diğeri,
yatırımlardaki artışın yarıdan fazlası inşaat sektöründe. Bu sektörün cari
fiyatlarla ikinci çeyrekte gayrisafi sabit sermaye oluşumu içindeki payı yüzde
60. Hatta siz Sanayi Bakanı olduğunuzda “Bu organize sanayilerdeki binaları biz
yapalım.” diye bir düşünceniz de vardı yanlış hatırlamıyorsam. Dolayısıyla
burada hassas olmak lazım. Sektör sıkıntılı. Ne var? Bu sektörde sabit sermaye
oluşumunda ikinci çeyrekte sabit fiyatlarla yüzde 25 artış olurken ekonominin
genelinde makine ve teçhizat yatırım malı ithalatının yüzde 8,6 gerilediğini
görüyoruz. Birbiriyle de örtüşmüyor, orada da bir sıkıntı var. Bu durum
büyümenin iç dinamiklerle sağlıklı ve sürdürülebilir olması konusunda endişeleri
de artırıyor, beraberinde getiriyor. 2017 yılında millî gelir şimdiye kadar
yüzde 5 büyüdü de imalat sanayisi üretim artışı onun biraz altında, millî gelir
içindeki payı revizyonlara rağmen yüzde 12’ler civarında. Temmuz ayı itibarıyla
sanayi sektörü istihdamının toplam istihdam içindeki payında da bir artış
gözükmüyor.
Özellikle ifade
etmek istediğim husus, Sayın Bakan, TÜİK tarafından –burası çok önemli- Sanayi
Üretim Endeksi verilerine göre 2016 yılında sanayi üretimi yüzde 1,8 artıyor.
Sanayi üretimi yüzde 1,8 artarken sanayide katma değer artışının yani sanayi
büyümesindeki artışın yüzde 4,2 olarak açıklanması gerçekten izaha muhtaç, “El
âleme karşı bu ayıp.” bizim deyimimizle. Bunu birisinin açıklaması lazım ama
asıl sıkıntı bu da değil, sanayinin temel sektörlerinden önemli bir bölümünün
yüksek oranda ithal ara malı ve yatırım malına bağımlı hâle gelmesi. Yapmış
oldukları ihracatın ülkemize bıraktığı katma değer de düşük. Şimdi, gerçekten,
sıkıntılı alan var. 
(Mikrofon
otomatik cihaz tarafından kapatıldı)
EMİN
HALUK AYHAN (Devamla) - Bu sorunları bütün siyasi partiler olarak eğer detaylı
görüşürsek meselenin çözümüne hakikaten katkı sağlayacağımızı düşünüyorum.
Teşekkür
ediyorum beni dinlediğiniz için.
Saygılar
sunuyorum yüce heyete. (MHP sıralarından alkışlar)
BAŞKAN
– Teşekkür ederiz Sayın Ayhan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer
önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 44’üncü maddesinde yer alan “bendinde
yer alan” ibarelerinin “bendindeki” şeklinde değiştirilmesini arz ve teklif
ederiz.
 Filiz Kerestecioğlu Demir Mithat
Sancar Ziya Pir
 İstanbul Mardin Diyarbakır
 Müslüm Doğan Mehmet
Ali Aslan
 İzmir Batman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN – Önerge
üzerinde Mardin Milletvekili Sayın Mithat Sancar.
Buyurun. (HDP
sıralarından alkışlar)
MİTHAT SANCAR
(Mardin) – Teşekkürler Sayın Başkan.
Sevgili
arkadaşlar, torba yasayı görüşmeye devam ediyoruz ama doğrusu burada demokratik
bir yasama faaliyeti yaptığımızı iddia etmek mümkün değil.
Şimdi üzerinde
konuşacağım madde 44’üncü madde. Başlasam size okumaya, neyle ilgili olduğunu
anlatmak için en az bir yirmi dakikaya ihtiyacım var ama bu bir torba yasa,
alakalı, alakasız pek çok hüküm buraya konmuş, üstelik temel kanun olarak görüşüldüğü
için ancak değişiklik önergesi üzerine beş dakika konuşabiliyorum. E, peki, bu
“demokratik yasama” dediğimiz faaliyetin “demokratik” kısmı nerede kalıyor?
Niye “demokratik yasama” diyoruz buna? Çünkü burada getirilen bütün hükümleri,
hele mali yükümlülük içeren düzenlemeleri ayrıntılı tartışabilmek ve kamuoyunun
da bu konuda bilgi sahibi olmasını sağlamak için. Ama bunu gerçekleştirmenin
imkânı olmadığı her hâliyle ortada. Doğrusu, bu madde dışında, üzerinde söz
aldığım madde dışında bir konuyu anlatmayı da pek tercih etmem, doğrusu, hoşuma
da gitmez ama ben bu maddeyi nasıl anlatayım? Size daha önce değindiğim ve bir
sonraki maddeyi ilgilendiren düzenlemeyle ilgili bazı görüşlerimi aktarayım, bu
konuda da hem Komisyona hem Hükûmete önerilerde bulunayım. Bunun daha sağlıklı
olacağını düşünüyorum. 
Şimdi, bundan
önce 7’nci maddede Fikir ve Sanat Eserleri Kanunu’nda bir değişiklik yapılması
öngörülmüştü, itirazlarımız üzerine 7’nci madde bu tasarıdan çekildi; doğru
yapıldı. Fakat hangi hükmün hangi sonuçlarının başka nerede olduğunu tespit
etmek için torba yasanın içerisine dalgıç kıyafetiyle girmek gerekiyor, apaçık
arkeolojik çalışma yapmak gerekiyor ya da maddeler arasında hafiyelik yapmak
gerekiyor. Neden? Şimdi, o madde çıkarıldı. Neydi o madde? Fikir ve sanat
eserleri sahiplerinin serbest kullanımdan doğan telif zararlarının karşılanması
için uluslararası standartlarda bir düzenlemeydi. Bir kesinti yapılıyor belli
ürünlerden, ithalatından ve imalatından. Bu kesintiler de hak sahiplerine
dağıtılmak üzere özel bir hesapta toplanıyor. Şimdi, bu özel hesabı bir
manevrayla Kültür Bakanlığının denetimine, oradan da genel bütçeye aktarmaya
yönelik bir düzenleme getirilmişti; itiraz ettik, kaldırıldı; doğru yapıldı.
Ama bakın, şimdi, 45’inci madde bu haksızlığı başka türlü sürdürüyor. Ne
yapıyor 45’inci madde? (f) fıkrasına bakarsanız aslında eğitime ayrılması
gereken fonlardan karşılanması lazım gelen bir kaynağı bu fikir ve sanat
eserleri sahiplerine tahsis edilen yüzde 3’lük kesintiden muaf tutuyor yani
fikir ve sanat eserleri sahiplerine gitmesi gereken kaynağı kısıyor. Hangi
proje için? FATİH Projesi için. Güzel, bir proje yapıyorsanız bunu da
tartışırız tabii; eksiği, doğrusu, yanlışı… Eğitim için bir proje yapıyorsanız
bunun kaynağını fikir ve sanat eserleri sahiplerine tahsis edilmesi gereken bir
yerden sağlamamanız gerekiyor. Şimdi, bu 7’nci madde çıkarıldı ama geçici 2’nci
maddenin (2)’nci fıkrası var, onu ne yapacağız? Aynen devam ediyor (2)’nci
fıkra, diyor ki: “Fikir ve Sanat Eserleri Kanununun 44 üncü maddesinin bu
Kanunla değiştirilmeden önceki hükmü uyarınca oluşturulan özel hesap genel
bütçeye…” Nihai olarak genel bütçeye gidecek.
Peki, biz, eğer
bu tasarı üzerinde bu kadar ayrıntılı çalışma yapmazsak bu hükümler arasındaki
bağlantıyı nasıl tespit edeceğiz? Bu kadar çelişkiyi aynı torbaya sıkıştırmanın
anlamı ne? 
Birincisi, bu
torba yasanın amacı, nereden bulunursa bulunsun, kimin hakkı olursa olsun
kaynak toplayayım, böylece bütçe açıklarını dengeleyeyim. Burada vergileri
artırmak bir yöntem olarak kullanılıyor, burada, biraz önce söylediğim, fonlar
gibi kaynakların kesintiye uğratılması yolu tercih ediliyor ve buna benzer
başka yollar var. 
İkincisi, yasama
bu şekliyle demokratik olamaz arkadaşlar. Eğer yasamayı gerçekten itibarlı
demokratik bir faaliyet olarak yürütmek istiyorsak, bunda samimiysek, torba
yasa ve torbayı da temel yasa sayan yöntemden vazgeçmemiz gerekir. 
Teşekkürler
efendim. (HDP sıralarından alkışlar)
BAŞKAN –
Teşekkür ederiz Sayın Sancar.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
45’inci madde
üzerinde üç önerge vardır. 
Önergeleri
aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 45’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Mithat
Sancar Müslüm Doğan
 İstanbul Mardin İzmir
 Ziya Pir Mehmet
Ali Aslan Kadri Yıldırım
 Diyarbakır Batman Siirt

BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN – Önerge
üzerinde Siirt Milletvekili Sayın Kadri Yıldırım… 
Buyurun. (HDP
sıralarından alkışlar)
KADRİ YILDIRIM
(Siirt) – Sayın Başkan, değerli milletvekilleri; hepinizi saygılarımla
selamlıyorum.
İran ve Irak’ta
meydana gelen ve maalesef, can kaybıyla sonuçlanan depremde hayatlarını
kaybeden insanlarımıza Allah’tan rahmet, yaralılara da acil şifalar diliyorum.
Yine, seksen yıl önce Dersim’de meydana getirilen depremin mağdur ve mazlumu
olan Evladıkerbelâ Seyit Rıza’yı ve onunla birlikte idam edilen canları
rahmetle ve saygıyla anıyorum. Tabii, meydana gelen depremlerin telafisi,
yaraların sarılması kolay ama Seyit Rıza’da olduğu gibi meydana getirilen
depremlerin yaralarının sarılması, maalesef, o kadar kolay değil ve aradan
seksen yıl geçmesine rağmen kolay olmadığı da ortadadır.
Bu girişten
sonra ilgili maddeye yani 45’inci maddeye girmek istiyorum. Hak sahiplerine ait
olan ve onlara dağıtılması gereken bir tazmin bedelinin bütçeye gelir
kaydedilemeyeceğini belirtirken FATİH Projesi’yle ilgili istisnaları düzenleyen
madde 45’te, Fikir ve Sanat Eserleri Kanunu’nun 44’üncü maddesi uyarınca
yapılan kesintilerde ilgili yüklenici şirketlere muafiyet getirilmesi
düzenlenmektedir. Madde 45’in (f) fıkrasında “Proje bileşenlerine ilişkin
olarak temin edilecek bilgisayar ve tablet bilgisayarlar ile etkileşimli
tahtalar için 5/12/1951 tarihli ve 5846 sayılı Fikir ve Sanat Eserleri
Kanununun 44 üncü maddesinin ikinci fıkrasında belirtilen kesintiler yapılmaz.”
diye düşülmektedir not olarak. Fikir ve Sanat Eserleri Kanunu’nun 44’üncü
maddesi uyarınca imalat ve ithalat kesintileri, hak sahiplerinin uğradığı bir
zararı tazmin etmek için yapılmaktadır. Bu zarar, temin edilecek cihazlarla hak
sahiplerine ait olan eserlerin şahsi kullanım serbestisi kapsamında çoğaltılmasından
kaynaklanıyor. Bir zararın tazmini olarak yapılan kesintiye ilişkin belirli
şirketleri muafiyet kapsamına almak, hak sahiplerinin hak kaybına uğramasına
göz yummak anlamına gelmektedir. Genel bütçe kalemine girmeyen bir gelire dair
bir muafiyet tanınması genel hukuk ilkelerine de aykırıdır. Bu nedenle, madde
45’in (f) fıkrasının tasarıdan çıkarılması gerekmektedir. 
Yapılan
düzenlemeyle, Katma Değer Vergisi Kanunu’na yapılan eklemeyle “FATİH Projesi”
olarak bilinen MEB uygulamasına vergi istisnaları ve muafiyetleri
getirilmektedir. Projenin uygulamaya konulduğu dönemden bu yana Türkiye’deki
eğitimin hâli göz önünde bulundurulduğunda, söz konusu muafiyetlerin hangi
amaçla yapıldığı sorusu ortada olduğu gibi kalmaktadır. 
Çocukları
hayata alıştıracak muhakeme düşüncesine, bilimsel, eleştirel düşünceye sahip
olmalarını sağlamak, bu yönde çalışmalar yapmak gerekirken, öğrencilerin ve
onlarla birlikte milyonlarca ailenin âdeta deneme tahtasına döndüğü bir eğitim
politikasının yarattığı tahribat düşünülmezken böyle bir pragmatik projeye
muafiyetler getirilmesinin hiç kimseye, özellikle de halkımıza hiçbir katkısı
yoktur. 
Ayrıca,
bu düzenlemeyle, Millî Eğitim Komisyonunda uzmanlarla birlikte tartışılmadan ve
mevcut projenin eleştirisi yapılmadan böyle bir maddeyle muafiyetler getirmek
de takdir edersiniz ki doğru değildir. Dolayısıyla maddenin tasarı metninden
çıkarılmasını savunuyoruz ve bunun daha doğru olacağını düşünüyoruz. 
Bu
çerçevede, yüce Meclise bir kez daha saygılarımı selamlarımı sunuyorum. (HDP
sıralarından alkışlar) 
BAŞKAN
– Teşekkür ederiz Sayın Yıldırım.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 45’inci maddesinin (h) bendinin tasarı
metninden çıkartılmasını arz ve teklif ederiz.
 Mustafa Kalaycı Emin
Haluk Ayhan Erkan Akçay
 Konya Denizli Manisa
 Fahrettin Oğuz Tor İsmail
Faruk Aksu Arzu Erdem
 Kahramanmaraş İstanbul
 İstanbul
 Erkan Haberal
 Ankara 
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
ERKAN AKÇAY
(Manisa) - Gerekçe…
BAŞKAN –
Gerekçeyi okutuyoruz:
Gerekçe: 
Eğitimde
Fırsatları Artırma ve Teknolojiyi İyileştirme Hareketi (FATİH) Projesi
kapsamında yapılan mal ve hizmet alımlarında yüklenici firmalara vergi ve
benzeri mali yükümlülüklerde istisna sağlanmasının uygun olmayacağı
düşünülmektedir. 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 45’inci
maddesiyle 3065 sayılı Kanun’a eklenen geçici madde 38’e aşağıdaki fıkranın
eklenmesini hususunu arz ve teklif ederiz. 
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Utku Çakırözer Lale
Karabıyık Musa Çam
 Eskişehir Bursa İzmir
 Onursal Adıgüzel
 İstanbul
Madde 45-
“ı) Eğitimde
Fırsatları Artırma ve Teknolojiyi İyileştirme Hareketi (FATİH) Projesi
kapsamında yapılan mal ve hizmet alımları nedeniyle vazgeçilen vergi, resim,
harç, katkı payı, aidat, fon vb adlarla vazgeçilen tutarların dökümü bütçe
yılını izleyen 4 ay içerisinde Maliye Bakanlığı ve Milli Eğitim Bakanlığı
tarafından müştereken kamuoyuna açıklanır.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkanım.
BAŞKAN – Önerge
üzerinde İstanbul Milletvekili Sayın Onursal Adıgüzel. 
Buyurun. (CHP
sıralarından alkışlar)
ONURSAL ADIGÜZEL
(İstanbul) – Değerli milletvekilleri, tasarının 45’inci maddesi üzerinde söz
almış bulunmaktayım. Genel Kurulu saygıyla selamlıyorum. 
İktidar, bundan
yedi yıl önce, bundan tamı tamına yedi yıl önce “Bir çağ kapatıyoruz, bir çağ
açıyoruz.” diyerek bir projeyi başlattı. Neydi bu projenin adı? FATİH Projesi.
Neyi amaçlıyordu bu FATİH Projesi? Okullardaki teknolojik donanımları artırarak
eğitimdeki fırsat eşitliği için adım atmak. Peki, gelmiş olduğumuz noktada yani
2010 yılından bu yana ne hâldeyiz? 2010 yılından bugüne 1,6 milyar TL para
harcamışız FATİH Projesi’ne. Peki, okullarda fırsat eşitsizliğinin önüne geçmiş
miyiz? Sayın Bakan benden daha güzel açıkladı, dedi ki: “Okullarımız
‘nitelikli’, ‘niteliksiz’ diye birbirinden ayrılıyor.” Ben bunun üzerine söz
söylemiyorum ama altını çizerek bir noktaya daha değinmek istiyorum. Ne yazık
ki yapmış olduğunuz düzenlemeler okullarımızı teknolojik donanım anlamında da
ön plana çıkaramadı. Bakın, hedefiniz neydi? 10-15 milyon arası öğrenci ve
öğretmene bu teknolojik uygulamaları, tabletleri kullandırmak. Hedefin
neresindesiniz? Sadece yedi yılda 1,5 milyon öğrenci ve öğretmene ulaşmış
durumdasınız. Peki, ne oldu bu tabletlerin akıbeti, biliyor musunuz? Çoğu
teknoloji dışı kaldı. Çünkü emin olun, o dağıttığınız tabletlerin hiçbirini,
vatandaşın çocuklarına reva gördüğünüz o tabletlerin hiçbirini siz
çocuklarınıza kullandırmazsınız, evinizde de yok; bir kısmı bir köşeye atıldı,
bir kısmı da –tekrar söylüyorum- güncel teknolojinin dışında kaldı. 
Öte yandan,
bugüne kadar onlarca bilimsel çalışma yapıldı, akademik çalışmalar ve bunların
sonuçlarına baktık. FATİH Projesi’yle öğrencilerimizin başarısı artacağına ne
yazık ki azalmış; öğrenci de, öğretmen de memnun değil. Zaten Dünya Ekonomik
Forumu’nun yaptığı değerlendirmede de Türkiye eğitim kalitesinde 145 ülke
arasında 104’üncü sırada. Yani görüyoruz ki “asrın projesi” diye millete
yutturmaya çalıştığınız proje, sadece bir seçim vaadi olarak raflarda kaldı. 
Şimdi de
milletin aklıyla dalga geçerek diyorsunuz ki: “Vergi istisnası istiyoruz.” Siz
hiçbir fizibilite çalışması yapmadan bu projeye başlamışsınız. Evdeki hesap
çarşıya uymamış, astarı yüzünden pahalıya çıkmış, şimdi diyorsunuz ki: “Vergi
istisnası.” yani yandaşa kıyak. Nasıl GSM şirketlerinin borcunu sildiyseniz
şimdi de bir yandaş tedarikçiye kıyak çekeceksiniz ama yoksulun, işsizin
cebinden çıkan paralar artacak. 
Diğer taraftan,
nasıl FATİH Projesi’nin önünü arkasını düşünmediyseniz tıpkı TEOG ile
üniversite sınavına girişte de olduğu gibi bir deli bir kuyuya bir taş atıyor,
kırk akıllı çıkarmaya çalışıyorsunuz. “Acaba bu sınav sistemini nasıl
düzenleriz?” Kırk akıllı çalışıyorsunuz, şöyle bir sonuç çıkarıyorsunuz:
Yoksulun çocukları ötekileştiriliyor, “Sen mahallende otur, aman mahallenden
çıkma, köyünden çıkma.” deniyor Anadolu çocuklarına. Soruyoruz Bakana: “Ya,
Sayın Bakanım, bu sistem nasıl hayata geçecek? Zaten kırk sekiz gün bizi
beklettin, ‘Çalışıyoruz üzerinde.’ dedin.” Diyor ki Bakan sorularımıza:
Eğitimde bölgelerin açıklanacağını ve okulların hangisinin nitelikli,
hangisinin niteliksiz olduğunun sınavlara bir ay kala açıklanacağını söylüyor.
Bu nasıl bir akıldır? Neden bugün açıklamıyor da sınavlara bir ay kala
açıklayacağını söylüyor? 
Bununla
birlikte, meslek liselerini örnek vermek istiyorum. Meslek lisesine gitmek
isteyen bir öğrenci mahallesinde meslek lisesi yoksa ne yapacak? Bütün yetki ve
becerilerini, bütün müfredatı 60 soruyla nasıl ölçeceksiniz? Lütfen bu sorulara
cevap verin ve bırakın ötekileştirmeleri. 
Bizde
soru çok fakat yeterli zamanımız yok. On beş yıldır sistemi değiştiriyorsunuz
fakat görüyoruz ki sistem yapboz tahtasına dönmüş, öğrenciler kobaya dönmüş ama
eğitimde bir adım öteye gidemiyoruz, başarı yok. Durun, bir kendinize bakın,
deyin ki: “Biz nerede hata yapıyoruz?” Hep “Ben bilirim.” demekle olmuyor, “Ben
bilirim.” demekle olmuyor. Akıl danışmak erdemdir, “Ben bilirim.” demek cehalettir.
Teşekkür
ediyorum. (CHP sıralarından alkışlar)
BAŞKAN
– Teşekkür ederiz Sayın Adıgüzel. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
46’ncı
madde üzerinde ikisi aynı mahiyette olmak üzere üç önerge vardır. İlk
okutacağım iki önerge aynı mahiyettedir. Önergeleri okutup birlikte işleme
alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 46’ncı maddesinin tasarıdan
çıkartılmasını arz ve teklif ederiz. 
 Mustafa Kalaycı  İsmail
Faruk Aksu Fahrettin Oğuz Tor
 Konya İstanbul Kahramanmaraş
 Mehmet Necmettin Ahrazoğlu Zihni
Açba Muharrem Varlı
 Hatay  Sakarya Adana
Aynı mahiyetteki diğer önergenin imza sahipleri:
 Filiz Kerestecioğlu Demir  Mithat
Sancar  Müslüm Doğan
 İstanbul  Mardin
 İzmir
 Ziya Pir  Mehmet
Ali Aslan  Meral Danış Beştaş
 Diyarbakır  Batman Adana
BAŞKAN – Komisyon aynı mahiyetteki önergelere katılıyor
mu?
PLAN VE BÜTÇE KOMİSYONU SÖZCÜSÜ SAMİ ÇAKIR (Kocaeli) –
Katılamıyoruz Sayın Başkanım.
BAŞKAN – Hükûmet katılıyor mu?
BAŞBAKAN YARDIMCISI FİKRİ IŞIK (Kocaeli) – Katılmıyoruz
Sayın Başkanım.
BAŞKAN – Aynı mahiyetteki önergeler üzerinde ilk
konuşmacı Adana Milletvekili Sayın Muharrem Varlı.
Buyurun. (MHP sıralarından alkışlar) 
MUHARREM VARLI (Adana) – Sayın Başkan, değerli
milletvekilleri; hepinizi saygıyla selamlıyorum. 
Bu maddede toplulaştırmayla alakalı yaşanan
sıkıntılarda resen karar verme yetkisi veriliyor. Belki hızlandırmak açısından
doğru bir uygulama ancak zaman içerisinde orada karar verici, uygulayıcı
memurların yapacakları, belki de haksızlığa uğrayan çiftçiler aleyhine
gelişebilecek bir durum da ortaya çıkabilir. Onun için burada anlaşma yoluyla, daha
çok köylüyle, çiftçiyle oturarak anlaşma yoluyla toplulaştırma işlemi yapılırsa
doğru olur çünkü bu manada yaşanan sıkıntılar ve problemler var, bunları da az
çok biliyoruz. 
Yine bu toplulaştırma esnasında hazine arazileriyle
ilgili de çok büyük sıkıntılar yaşanıyor. Yani küçük hazine arazilerini bir
yerle birleştirip, 5 dönüm, 10 dönüm, 20 dönüm hazine arazilerini 100 dönüm
gibi bir yerde toplayıp ondan sonra da “Kim işlerse işlesin” gibi bir mantıkla
bütün o köyde yaşayan insanları birbirine düşürebilecek bir pozisyon ortaya
çıkıyor. İşte burada esas çözülmesi gereken önemli konu, kim işliyorsa, orada
onları eşit bir şekilde dağıtması ve anlaştırması, bir arada bunları
uzlaştırarak bu işin yapılması doğru olacaktır çünkü insanlar kendi ektiği,
diktiği toprağı bir başkasının ekip dikmesine müsaade etmezler. Bu, doğru bir
uygulama da olmaz ve haksızlıklar ortaya çıkar, haksızlıklar sonucunda da ne
yazık ki insanların bazen sinirlerine hâkim olamayıp -Allah esirgesin-
birbirlerine kastettikleri durumlar da ortaya çıkıyor, bunları da görüyoruz,
yaşıyoruz. Bu uygulama, bir an önce kendi aralarında uzlaştırarak, anlaştırarak
hazine arazilerinin teslimi yapılırsa devlet eliyle doğru olacaktır,
insanlarımız da birbirlerine bu manada bir husumet beslemeyeceklerdir.
Yine, hazine arazilerinin kiralanmasıyla alakalı da çok
ciddi sıkıntılar var. Yani öyle ciddi rakamlar ortaya çıkıyor ki serbest
piyasadaki rakamların üzerinde kira bedeliyle hazine arazilerinin kiralanması
ya da ecrimisille ekilen hazine arazilerinin serbest piyasadaki kira bedelinin
üzerine taşacak şekilde belirlenmesi söz konusu. 
Bakın,
arkadaşlar, devlet kendi çiftçisini, kendi üreticisini korumak zorunda. Biz
burada defalarca hep söylüyoruz, diyoruz ki: Çiftçiyi koruyalım. Çiftçiyi niye
koruyalım? Çünkü çiftçi üreten insan. Yani bugün ülkemizin gayrisafi millî
hasılasına en büyük katkıyı sağlayan ve cari açık vermeyen tek kurum çiftçilik
kurumu, tarım sektörü. Bakın, hiç cari açık vermiyor, üstüne üstlük çok büyük
de katkı sağlıyor. Yani bütün evimizin yiyeceği, soframızın yiyeceği ve
yaptığımız ihracatın birçoğu çiftçinin ürettiği mamullerden oluşuyor. Onun
için, biz çiftçimizi korumazsak kim koruyacak, kim sahip çıkacak, bunu iyice
düşünmemiz lazım.
HAYDAR
AKAR (Kocaeli) – En pahalı ekini çiftçiye satıyorlar.
MUHARREM
VARLI (Devamla) – Yani, şimdi, şu anda mazot fiyatları 5 liranın üzerinde.
Çiftçinin en büyük maliyet girdisi zaten mazot ile gübre. Ya şimdi, gübreden
KDV’yi kaldırdık, doğru bir uygulama, yıllarca burada söyledik kaldıralım diye.
Ama gübreden kaldırdığımız o KDV çiftçinin cebine yansımadı, yine birileri
götürdü onu. E, şimdi, mazot 5 liranın üzerinde. Dünyanın en pahalı mazotunu
kullanıyor çiftçi. Ya, buradan defalarca söylüyoruz: Yani diğer kesimlere,
Türkiye’deki diğer kesimlere göstermiş olduğunuz ilgi ve alakanın, onların
borçlarıyla alakalı yapmış olduğunuz yapılandırmanın yüzde 10’unu çiftçiye
gösterseniz bu ülkenin çiftçisi ihya olur. 
GSM
firmalarının –geçende de söyledim- 3 milyar TL borcunu siliyorsunuz. Milletin
kanını emen, cebini sömüren GSM firmalarının 3 milyar TL borcunu siliyorsunuz
ama çiftçiye geldiği zaman, hazine arazilerinin, efendim, kira bedeli çok
yüksek, hazine arazilerinin ecrimisil bedeli çok yüksek, hazine arazilerinin
satış bedeli çok yüksek ve bunu, ne yazık ki satılan arazilerin birçoğunu
çiftçi alamıyor. 
Bakın,
Ceyhan’ın Üçdutyeşilova köyü var. Açın inceleyin, gidin Tarım Bakanlığına
sorun, kaç tane ecrimisil hakkı olup da, almaya hak sahibi olup da tarlasını
alamayan, başka insanların aldığı toprak sahipleri var? Gidin bakın arkadaşlar
-benim sözüm muayyen- yarıdan fazlasını başkaları aldı. Hani hep diyorsunuz ya
“Faiz lobileri, faiz lobileri.”, paradan para kazananlar… İşte, o, paradan para
kazananlar aldı. 
Onun
için, tarım sektörü ve çiftçiyi korumak hepimizin boynunun borcu diyor,
hepinize saygılar sunuyorum.(MHP sıralarından alkışlar)
BAŞKAN
– Teşekkürler Sayın Varlı. 
Aynı
mahiyetteki diğer önerge üzerinde Adana Milletvekili Sayın Meral Danış Beştaş… 
Buyurun.
(HDP sıralarından alkışlar)
MERAL
DANIŞ BEŞTAŞ (Adana) – Sayın Başkan, değerli milletvekilleri; ben de hepinizi
saygıyla selamlıyorum.
46’ncı
madde hakkında bilahare bir sonraki maddede yine değerlendirme yapacağım. Şimdi
avukatlar meselesini biraz değerlendirmek istiyorum. Dün Çağdaş Hukukçular
Derneği Genel Başkanı Selçuk Kozağaçlı tutuklandı. Kaç avukat tutuklu, şu anda
bilmiyoruz, muhtelif rakamlar var; 579 diyenler var, 400 diyenler var. Buna
ilişkin Adalet Bakanlığına sorduğumuz sorulara henüz yanıt alamadık ama şu anda
Türkiye’de savunma makamı üzerindeki baskının, tutuklamaların, işkencelerin en
yoğun olduğu dönemlerden birini daha yaşıyoruz. Selçuk Kozağaçlı, Avrupa
Demokrat Avukatlar Birliğinin Başkan Yardımcısı ve aynı zamanda yönetim kurulu
üyesi, uluslararası alanda oldukça saygın bir avukat kuruluşu. Kendisine
yönelik suçlamaların başında Soma’da görülme sebebi soruldu, basına da yansıdı.
Soma’da bir meslektaşının evinde kalmış. Soma davasının mağdurlarının
avukatlığını yapan, 10 Ekim katliamında maktullerin yakınlarının avukatlığını
yapan, yine Suruç katliamı davasında maktul avukatlığı yapan, birçok toplumsal
olayda savunma ve müdahil avukatlığı yapan bir şahıs. 
Tabii ki
tutuklanan sadece o değil. Bununla birlikte geçenlerde tam yirmi gün önce Eş
Genel Başkanımız Yüksekdağ’ın iki avukatı da tutuklandı; Özlem Gümüştaş ve
Sezin Uçar. Siyasetçilerin avukatları da tutuklanıyor bu şekilde. Başka nasıl
tutuklanıyorlar? Bir avukat daha tutuklu. Roboski katliamı anmasına ve Tahir
Elçi’nin öldürülmesi anmasına katıldığı için Hakim Peker tutuklu. 
Değerli
milletvekilleri, öyle bir dönemde yaşıyoruz ki yargıyı çok konuşuyoruz ama aynı
zamanda yargının kurucu unsurlarından olan, savunma mesleğini temsil eden ve
savunma makamı olmadan adil yargılamanın hiçbir şekilde olmayacağını bildiğimiz
bir ortamda şu anda savunma kesinlikle büyük bir saldırı altında. Öyle ki, öyle
bir aşamaya geldik ki ABD Başkonsolosluğu çalışanı, biliyorsunuz,
gözaltındayken uluslararası krize dönüştü avukatıyla görüştürülmesi. Avukatla
görüşmesi en doğal hakkıyken bunun için ABD’nin büyük büyük açıklamalar… İşte,
uluslararası diplomatik krizler çıktı ve basında garip bir şekilde, utanç
verici bir şekilde “ABD Başkonsolosluğunda çalışanla ilgili avukat izni çıktı.”
diye haberler gördük. Bu, olamaz. Avukatla görüştürmemek keyfî bir davranıştır.
Ceza Muhakemeleri Usulü Kanunu açıktır. Bu konuda kısıtlama yapılamaz. Bu ABD
Başkonsolosluğu çalışanı da olabilir, bu herhangi bir vatandaş da olabilir, bir
iddiayla şüpheli olan herkes için bu böyledir. Ama şu anda bu bile, vize askıya
alınmasına gidecek kadar avukatlara yönelik bir saldırı var.
Dünün bilançosu
değerli milletvekilleri: Altanların dosyasında yaptığım araştırmaya göre 3
avukat savunma hakkını kullandığı için duruşmadan atıldı. Yine, Selçuk
Kozağaçlı tutuklandı ve her gün yeni avukatlar bu şekilde tutuklanıyor. Daha da
trajikomik bir şey var: Avukatların tutuklandığı dosyayla ilgili 100 avukat
hakkında kısıtlama kararı verildi. Yani tutuklu avukatların yargılandığı davada
avukatlık yapmak da yasak. Bunlar böyle hikâye gibi geliyor olabilir ama bunlar
gerçek. Şu anda yargıda savunma kullanılmasın diye, avukatlar söylenilenleri,
emir ve talimatları yerine getirsin diye bu baskılar uygulanıyor. Hâkim ve
savcılar zaten cezaevlerinde, avukatlar da tutuklanacak ama “Yargı, tarafsız ve
bağımsız.” diyeceğiz, “Adil yargılama yapıyor.” diyeceğiz; yok öyle bir şey.
Savunmanın olmadığı yerde adil bir yargılama olamaz. Suruç katliamının, Soma
katliamının, 10 Ekim katliamının ve daha nice katliamın ve hak ihlalinin
avukatları şu anda hapishanede. 
Avukatlar, hiç
kimseye boyun eğmezler. Avukatlar, emir ve talimatlarla çalışmazlar. Avukatlar,
hukukun üstünlüğü ve adaletin tecellisi için çalışırlar, savunma haklarını
kullanırlar. Avukatlar, savundukları şüphelilerle, sanıklarla özdeşleştirilemezler;
bir tacizcinin avukatı tacizci değildir; bir cinayet işleyenin avukatı cinayet
işlemiş değildir, bir siyasetçinin avukatı siyasetçi değildir, olmak zorunda
değildir. 
(Mikrofon
otomatik cihaz tarafından kapatıldı) 
MERAL DANIŞ
BEŞTAŞ (Devamla) – Bu yaklaşımla avukatlara yönelik saldırıyı kınadığımı ve bu
konuda bir an önce duruma el atılması gerektiğini saygılarımla ifade etmek
istiyorum. (HDP sıralarından alkışlar) 
BAŞKAN –
Teşekkürler Sayın Beştaş.
ENGİN ÖZKOÇ
(Sakarya) – Karar yeter sayısı…
BAŞKAN – Aynı
mahiyetteki önergeleri oylarınıza sunacağım, karar yeter sayısı arayacağım. 
Kabul edenler…
Kabul etmeyenler… Karar yeter sayısı yoktur.
Birleşime yarım
saat ara veriyorum.
Kapanma Saati: 19.32
SEKİZİNCİ OTURUM
Açılma Saati: 20.03
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 22’nci Birleşiminin Sekizinci Oturumunu açıyorum.
502 sıra sayılı
Kanun Tasarısı’nın 46’ncı maddesi üzerinde verilen aynı mahiyetteki önergelerin
oylaması sırasında karar yeter sayısı bulunamamıştı. 
Şimdi önergeleri
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… Karar yeter sayısı yoktur. 
Birleşime on
dakika ara veriyorum. 
Kapanma Saati: 20.04
DOKUZUNCU OTURUM
Açılma Saati: 20.16
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 22’nci Birleşiminin Dokuzuncu Oturumunu açıyorum.
502 sıra sayılı
Kanun Tasarısı’nın 46’ncı maddesi üzerinde verilen aynı mahiyetteki önergelerin
ikinci oylaması sırasında da karar yeter sayısı bulunamamıştı. 
Şimdi önergeleri
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… Karar yeter sayısı vardır, aynı mahiyetteki önergeler kabul
edilmemiştir. 
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
46’ncı madde
üzerindeki diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı “Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı”nın 46’ncı maddesinin
aşağıdaki şekilde değiştirilmesini arz ve teklif ederiz.
 Ömer Fethi Gürer Bihlun
Tamaylıgil Bülent Kuşoğlu
 Niğde İstanbul Ankara
 Zekeriya Temizel Lale
Karabıyık Akın Üstündağ
 İzmir Bursa Muğla
 Utku Çakırözer Musa
Çam
 Eskişehir İzmir
MADDE 46-
22/1/1984 tarihli ve 3083 sayılı Sulama Alanlarında Arazi Düzenlenmesine Dair
Tarım Reformu Kanununun 16 ncı maddesine aşağıdaki fıkralar ilave edilmiştir.
“Arazi
toplulaştırma projelerinin uygulanması esnasında, elbirliği mülkiyet olarak
tescilli parsellerin, paylı mülkiyete dönüştürülmesi işlemleri uygulayıcı kuruluş
tarafından resen gerçekleştirilir. Kesinleşen listelerin tapu müdürlüğü
tarafından doğrudan paylı mülkiyet olarak tescili sağlanır. Bu yetki
kapsamındaki işlemler her türlü gider, vergi, resim ve harçtan muaftır.
Arazi
toplulaştırma projelerinin uygulanması esnasında, tapuya kayıtlı olup tescile
esas belgesine aykırılığı tespit edilen hisse hataları, uygulayıcı kuruluş
tarafından resen düzeltilir. Kesinleşen listelerin tapu müdürlüğü tarafından
doğrudan paylı mülkiyet olarak tescili sağlanır. Bu yetki kapsamındaki işlemler
her türlü gider, vergi, resim ve harçtan muaftır. Bu madde kapsamında getirilen
muafiyetler mükelleflerin veraset ve intikal vergisine ilişkin yükümlülüklerini
ortadan kaldırmaz.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılamıyoruz.
BAŞKAN – Önerge
üzerinde Muğla Milletvekili Sayın Akın Üstündağ…
Buyurun. (CHP
sıralarından alkışlar)
AKIN ÜSTÜNDAĞ
(Muğla) – Sayın Başkan, değerli milletvekilleri; hepinizi saygıyla
selamlıyorum. 
AKP iktidarı,
bir karabasan gibi memleketin üzerine çökmüş durumda. Giderek güç kaybeden
iktidarını korumak için iktidar her yolu deniyor aynı burada görüşmekte
olduğumuz torba yasa gibi. 
Dünyada sıcak
para bolluğu maalesef bitti, üretimden ziyade ülkeye pompalanan parayla
maalesef bundan sonra başarılı olmak mümkün değil. Değerli arkadaşlarım, AKP
için artık bahar ayları bitmiştir, yolun sonu görünüyor. AKP ülkenin başında
olduğu müddetçe sıkıntılı günler bizi bekliyor. İran ambargosunu delerek Reza
Zarrab’ın ülkeye getirdiği altınlar suyunu çekti, bu altınlara da iyi
alışmıştınız. Şimdi, gözler vatandaşın altınında ama vatandaş sizleri iyi
biliyor; onun için, sizlere güvenmediği için yastığının altından altınları
çıkarmıyor.
Değerli
arkadaşlarım, “Dünya liderimiz var, bizi uçuracak.” diye diye milleti canından
bezdirdiniz. “Dünyada 17’nci büyük ekonomi bizde.” diye övünüyordunuz, hâlbuki
1985 yılında zaten 15’inciydik. Nitekim yıllardan beri 15’incilik, 20’ncilik
sıralarında gidip geliyorduk, değişen bir şey yok.
“Araba
üreteceğiz.” diye ortaya çıktınız, tamam, araba üretin de elin Alman’ı
yıllarını vermiş, araba satıyor, siz hiçbir şey yapmadan yüzde 60’lara varan
vergi alıyorsunuz, 60 bin liralık bir araçtan 50 bin lira vergi alıyorsunuz.
Üreteceğiniz arabadan da aynı vergiyi alacaksanız hiç yapmayın hazır vergiler
varken diye düşünüyorum.
Şimdi de bu
kanunla MTV’yi yüzde 25 artırıyorsunuz ama telekomünikasyon şirketlerinin
vatandaştan peşin olarak aldığı vergiyi geri alamıyorsunuz ve üstelik bu
yasayla affetmeye kalkıyorsunuz yani fakirden alıp zengine veriyorsunuz. Cep
telefonu faturasını bir gün bile ödemesek hattı kesiyorlar, bu firmaların
vatandaştan topladıkları vergileri -5 milyar dolara varan oranda-
alamıyorsunuz, onların suyunu kesemiyorsunuz. Eczacıya vatandaştan muayene
ücreti kestiriyorsunuz ama bu paraları alıyorsunuz. Niçin telekomünikasyon
şirketlerinden bu tahsil edilen paraları alamıyorsunuz? Yıllardır “İhracatta
rekorlar kırıyoruz.” diye övünüyorsunuz ama ithalattaki rekorları hiç
söylemiyorsunuz. Nitekim, Başbakan, İslam Ülkeleri İhracat Toplantısı’nda
“2002’de 36 milyar dolar olan ihracatı 155 milyar dolara çıkardık.” diye
övünüyor ama şunu söylemiyor: 2002’de 51 milyar dolar olan ithalat, 200 milyar
dolara dayanmış durumda. 
Atatürk ve CHP
iktidar dönemlerini devamlı küçümsüyorsunuz, gerçi ondan da çark etmeye
başladınız; 1930’dan 1946 yılına kadar dış ticaret fazlası veren bir dönemdi o
dönem. Üstelik ihracatın ithalatı karşılama oranı yüzde 180’di, şimdi yüzde
68’de, yerlerde sürünüyor. 
Dış ticaret
açığı, eylül ayında yüzde 85 artarak rekor kırmış durumda. Enflasyon yüzde
11’lere fırlamış, dolar 4 liraya doğru gidiyor, mazot bile 5 lirayı geçmiş ve
mazotun artmasıyla da yeni zamların yolda olduğu gözüküyor. 
Değerli
arkadaşlarım, millet inim inim inliyor ama siz bolluk içinde gününüzü gün
ediyorsunuz. Artık bu milletin sorunlarına çözüm bulamıyorsunuz. 
Değerli arkadaşlarım,
taşerona gelince para yok ama saraya gelince para var. İşçiye, memura gelince
para yok, yazlık saraya gelince para var. Çiftçiye, köylüye gelince para yok
ama Sırbistan’dan et ithal etmeye para buluyorsunuz. Emekliye gelince para yok,
uçaklara, zırhlı lüks araçlara gelince para var. Vatandaşa gelince para yok,
Suriyelilere gelince para çok. Artık değerli arkadaşlarım bu millet sizden
sıkıldı, artık millet yalanlarınızı dinlemek istemiyor ve ilk seçimde
göreceksiniz, vatandaş hesabı kesecektir. 
HÜSEYİN BÜRGE
(İstanbul) – Bunu çok söylediniz.
AKIN ÜSTÜNDAĞ
(Devamla) – Artık belediye başkanlarını, Başbakanı değil, bence, liderinizi
değiştirin.
Saygılarımla.
(CHP sıralarından alkışlar)
BAŞKAN –
Teşekkür ederiz Sayın Üstündağ.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
47’nci madde
üzerinde üç önerge vardır, önergeleri aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 47’nci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir  Mithat
Sancar  Müslüm Doğan
 İstanbul  Mardin
 İzmir
 Ziya Pir  Mehmet
Ali Aslan Meral Danış Beştaş
 Diyarbakır  Batman Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz.
BAŞKAN – Önerge
üzerinde Adana Milletvekili Sayın Meral Danış Beştaş. 
Buyurun. (HDP
sıralarından alkışlar)
MERAL DANIŞ
BEŞTAŞ (Adana) – Sayın Başkan, değerli milletvekilleri; hepinizi saygıyla
selamlıyorum.
47’nci madde
esas itibarıyla ne getiriyor? Tarım dışı arazi kullanımının -aslında bir
cümleyle özetlemek gerekirse- önü açılmaktadır. Peki, nasıl yapılıyor? Yani
buradaki düzenlemede aslında söyleyeceğimiz şeyi, iktidar partisinin tarım
politikasının çok daha dışa bağımlı hâle geldiğini, ithalata dayandığını ve
gerçekten, bu konuda, birçok alanda olduğu gibi tarım politikaları yönünde de
ciddi bir sıkıntı olduğunu ve tökezleme olduğunu görüyoruz. 
Şimdi,
Türkiye'de tarım politikası nedir, ne olmalıdır, bunun üzerine biraz konuşmak
lazım. Bir kere, her şeyden önce, Türkiye’de şu anda, bitki çeşitliliği
açısından zengin, coğrafya ve iklim açısından uygun, çeşitlilik gösteren
ekolojik bölgeler yani her şey var ama tarım yeterince üretemiyor, çiftçi
yeterince ürününü pazarlayamıyor ve buna ilişkin de tabii ki iktidarın temel
olarak politikalarının rolü var. Nedir? Burada, bir kere ihracat yönünde gıda
güvencesinin ve dış ticaret dengesinin olabilmesi için öncelikle üretim
maliyetlerinin düşürülmesi gerekir, destekleme araçlarının doğru ve amaca uygun
olarak kullanılması gerekiyor, bir de ayrıca tabii ki tarım politikalarının
istikrarlı olması gerekiyor. 
Şimdi
“Çiftçilerin en büyük sorunu ne?” diye soracak olursak, tarım arazilerini başka
yerlere tahsis etmek değil tabii ki, orada çiftçiye açıkça yoksulluk,
parasızlık, işsizlik dayatılıyor; yüksek girdi maliyetleri. Buna ilişkin,
sıklıkla ifade edilen, muhalefetin sıkça söylediği bir mesele olmasına rağmen
maalesef hiçbir düzenleme yapılmıyor. Tohum bunların başında geliyor, gübre,
tarım ilacı ve mazot bakımından ithalata bağımlı bir durumda şu anda Türkiye ve
bu nedenle dövizdeki her yükselme, üretim maliyetlerini de artırıyor ve
çiftçiyi daha çok mağdur ediyor. Şimdi, bu politikalar tabii ki dışa
bağımlılığı hızla artırmaktadır ve üretimi bu şekilde sürdürülemez hâle
getirmektedir. 
Bir de başka bir
bölüm de var, sulama yatırımları oldukça yetersiz, yeterli bir durumda değil.
Şu anda tarımsal arazinin -verilere göre- yüzde 25’i sulanabiliyor, diğer
bölümü yağışa bağlı yani yağış olmadığında tarımın, üretimin olması mümkün
olmuyor, bu şekilde nadas da devreye girmiş oluyor. İşte üretici açıkça burada
ithalatla terbiye edilmeye çalışılıyor. 
Peki, nedir
başka bir sorun? Arz eksikliği nedeniyle, Hükûmet politikası olarak, fiyatı artan
her ürünün fiyatının ithalat yoluyla düşürülmesi kolaylığına da başvuruluyor ve
bununla birlikte, tarımsal ham madde ithalatı, ihracatın şu anda 6 katına
ulaşmış durumda. AKP döneminde 11 milyar dolarlık tarımsal ham madde ihracatına
karşılık 66 milyar dolar ithalat yapılmıştır. Bu rakamlar aslında durumun
vahametini çok net bir şekilde gözler önüne seriyor. 
İşte 47’nci
madde ve diğer tarımla ilgili maddelerin hiçbirinde bu sorunların çözümünü ve
aklını göremezsiniz çünkü pragmatik, günü kurtarma, kendi politikalarını farklı
şekillerde günübirlik yürütme anlayışıyla karşı karşıyayız; iktidarın temel
anlayışı budur. Çözüm değil; kendi çözümünü, kendi iktidarını, kendi bekasını
düşünen bir yaklaşım var. 
Şimdi, burada,
tarım arazilerinin amaç dışı kullanıma tahsis edilmesi demek, ülkede tarımın
tümüyle dibe vurması demektir, buna seyirci kalmak anlamına geliyor. Bu madde
aslında buna elverişli hâle getiriyor. Siz de üretimin ve ekonominin en önemli
kaynaklarından birisi olan tarım arazilerini amaç dışı kullanıma açarak tarım
üreticilerine, tarım emekçilerine açlığı ve yoksulluğu dayatmaktasınız. 
Bir taraftan
“Şehirleri dikey mimariyle ne hâle getirdik?” diye hayıflanırken, şimdi
“Şehirlerimize ihanet ettik.” diye seçmenleri kandırmaya dönük politikalarla şehirler
talan ediliyor, peşkeş çekiliyor. Bundan beş sene sonra da topraktan ürün
alamayan, aç kalmış yoksullara neyi bahane ederek hata yaptık diyeceksiniz?
Tarım arazilerine ihanet ettik mi diyeceksiniz? 
O zaman şimdiden
uyaralım: Gelin, ihanet etmeyin. Tarımı destekleyin, sonra pişman olmayın
diyoruz. 
Teşekkür
ediyorum. (HDP sıralarından alkışlar) 
BAŞKAN –
Teşekkür ederiz Sayın Beştaş. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 47’nci maddesinin
aşağıdaki şekilde değiştirilmesini arz ve teklif ederiz. 
Saygılarımızla.
 Mehmet Bekaroğlu  Bülent
Kuşoğlu Utku Çakırözer
 İstanbul Ankara Eskişehir
 Zekeriya Temizel Lale
Karabıyık Musa Çam
 İzmir  Bursa İzmir

MADDE 47- 3083
sayılı Kanunun 19 uncu maddesi aşağıdaki şekilde değiştirilmiştir. 
“MADDE 19-
Uygulama alanlarında bulunan tarım arazileri, zorunlu sebepler olmadıkça tarım
dışı amaçlarla kullanılamaz. Ancak zorunlu hâllerde, ilgililerin tarım dışı
amaçla arazi kullanımı talepleri hakkında 3/7/2005 tarihli ve 5403 sayılı
Toprak Koruma ve Arazi Kullanımı Kanunu hükümleri uygulanır.” 
BAŞKAN –
Komisyon katılıyor mu önergeye? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkanım. 
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılamıyoruz. 
BAŞKAN – Önerge
üzerinde İstanbul Milletvekili Sayın Mehmet Bekaroğlu konuşacak. 
Buyurun. (CHP
sıralarından alkışlar) 
MEHMET BEKAROĞLU
(İstanbul) – Sayın Başkan, değerli milletvekili arkadaşlarım; bu torba yasanın
bu maddesiyle 3083 sayılı Sulama Alanlarında Arazi Düzenlenmesine Dair Tarım
Reformu Kanunu değişiyor ve tarım arazilerinin amaç dışı kullanılması
kolaylaşıyor.
Değerli
arkadaşlarım, Türkiye’de 2002 yılında 26,5 milyon hektar tarım arazisi varken
bu alan on yılda 3 milyon hektar kadar azalmıştır, bunlardan 1 milyon hektara
yakını amaç dışı yapılan tahsisler dolayısıyla olmuştur. Bakın, değerli
arkadaşlarım, Türkiye giderek tarımda, tarım ve tarım ürünlerinde net ithalat
yapan ülke olmaya doğru koşuyor. Türkiye, sadece fındık, kuru kayısı, kuru
üzüm, yaş sebze ve meyve ihracatı yapıyor, burada net ihracatçı; bunun dışında,
önemli tarım ürünlerinde, özellikle hububatta, yağlı tohumlarda, pamukta,
tütünde -ki bunlar çok ciddi paralar demektir- net ithalatçı ülke konumuna
gelmiştir. 
Aynı şekilde,
meraların da amaç dışı kullanılması sonucunda hayvancılıkta ciddi problemler
ortaya çıkmış ve canlı hayvan ile karkas et ithal ediyoruz; işte, son günlerde
Sırbistan’dan et geliyor filan diye konuştuğumuz durum. 
Değerli
arkadaşlarım, bu gidiş, gidiş değil. Bakın, hani hep diyorsunuz ya, 2002 ile
2016’yı, 2017’yi karşılaştırıyorsunuz ve çok iyi yere geldiğimizi
söylüyorsunuz. Bakın, Türkiye’de 2003 ile 2016 arasında 17,5 milyar dolarlık
hububat ithal etmişiz, 10 milyon ton pamuğa 17 milyar dolar vermişiz aynı süre
içinde değerli arkadaşlarım. Bakliyatta da durum bu şekilde, çok ciddi, on dört
yılda 2,5 milyar dolar bakliyat ithalatı yapmışız. Gerçekten, baktığımız zaman,
yıllara doğru baktığımız zaman Türkiye tarımda net ithalatçı ülke durumuna
doğru gidiyor. 
Değerli
arkadaşlarım, bunlar gerçekten ülkemizin, halkımızın, milletimizin -hani yerli
ve millîyiz ya- geleceği demektir. “Tarım ürünleri” diyerek geçemiyoruz değerli
arkadaşlarım yani bunlar bu ülkenin beslenmesi demektir. Bütün ülkeler artık
tarım ürünlerini stratejik ürünler olarak kabul ediyor ve ona göre tedbirler
alıyor, sizse para gelsin diye bakıyorsunuz. “Neresi daha fazla para getiriyor?
Hemen bugün neresi daha fazla para getiriyor?”
Bakın, nerelere
ayırmışsınız yani kanunda çok açık bir şekilde ortada, görülüyor. “Savunma
sanayisine yönelik stratejik ihtiyaçlar” diyoruz. Peki, tarım arazisinden başka
arazi yok mu bu ülkede? Tarım arazisinden çok çok daha fazla tarım ve başka
amaçla kullanılmayan araziler var ama buralara gitmiyor. Niye? Yatırımcı
gitmiyor, daha pahalı oluyor. “Doğal afet sonrası ortaya çıkan geçici
yerleşimler...” Başka? “Petrol ve doğal gaz arama ve işleme faaliyetleri,
ilgili bakanlık tarafından kamu yararına alınmış madencilik faaliyetleri,
bakanlıklarca kamu yararına alınmış plan ve diğer yatırımlar…” Bu listeye
baktığınız zaman her şey için ama her şey için, idare karar verirse tarım
arazileri amaç dışı bir şekilde kullanılabilir. 
Şimdi, bakın,
ihanetten söz ediyoruz. İşte “yerli ve millî” diyor. Bugün parti sözcünüze
sordular “MHP Genel Başkanının yapmış olduğu konuşma MHP ile AK PARTİ ittifakı
olarak algılanmış, yapar mısınız?” filan diyor, “Millî ve yerli olanla her şey
yaparız.” filan… Kardeşim, bu nasıl millîlik ve yerlilik, size soruyorum. Yani,
millîlik ve yerlilik nedir değerli arkadaşlarım. (AK PARTİ sıralarından “İşte,
CHP…” sesi) “İşte, CHP…” filan, değil mi yani, CHP? Kırk sene evvel, yüz sene
evvel CHP. Peki, bugün? 
Bakın, değerli
arkadaşlarım, siz “millî ve yerli” diyorsunuz, Türkiye çok ciddi ekonomik
sıkıntı içinde. Bütçe delinmiş vaziyette, her taraftan vergi topluyoruz ama
Sayın Başbakanlık… Çok karşı çıktılar grup başkan vekilleri ama öyle değil;
Başbakan kendisi kabul etti, çocuklarının offshore’de paraları var. Bakın,
Bakanlar Kurulu vergi cenneti ülkelerin listesini yayınlamadığından dolayı on
bir senede milyarlarca lira para zarar ettik. Daha sonra çıkarmış olduğumuz
varlık barışı dolayısıyla bu para yine bir kuruş vergi ödemeden geri geldi.
Tüyü bitmemiş yetim hakkı, değil mi arkadaşlar, tüyü bitmemiş yetim hakkı?
Saygılarımla.
(CHP sıralarından alkışlar)
BAŞKAN -
Teşekkür ederiz Sayın Bekaroğlu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 47’nci maddesinde geçen “bulunan”
ibaresinin “yer alan” şeklinde değiştirilmesini arz ve teklif ederiz.
 Mustafa Kalaycı İsmail
Faruk Aksu Fahrettin Oğuz Tor
 Konya İstanbul Kahramanmaraş
 Mehmet Necmettin Ahrazoğlu Zihni
Açba Mevlüt Karakaya
 Hatay Sakarya Adana
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz.
BAŞKAN – Önerge
üzerinde Adana Milletvekili Sayın Mevlüt Karakaya.
Buyurun. (MHP
sıralarından alkışlar) 
MEVLÜT KARAKAYA
(Adana) – Sayın Başkan, değerli milletvekilleri; 502 sıra sayılı Kanun Tasarısı’nın
47’nci maddesiyle ilgili verilen önerge üzerine Milliyetçi Hareket Partisi
Grubu adına söz aldım. Yüce heyetinizi saygılarımla selamlıyorum. 
Tabii, tasarılar
torbayla gelince torbadan çıkan her bir maddenin konusu da farklı oluyor. Bu
maddenin konusu tarım arazilerinin amaç dışı kullanımıyla ilgili. Şu anda
uygulamada cari olan iki yasa var; birincisi 1984 yılında çıkarılmış olan 3083
sayılı Sulama Alanlarında Arazi Düzenlenmesine Dair Tarım Reformu Yasası,
diğeri de 2005 yılında çıkarılmış olan 5403 sayılı Toprak Koruma ve Arazi
Kullanımı Kanunu. 3083 sayılı Sulama Alanlarında Arazi Düzenlenmesine Dair
Kanun’un 19’uncu maddesi sulu alanlarla alakalı, yetki de Tarım Bakanlığında.
5403 sayılı Toprak Koruma ve Arazi Kullanımı Kanunu’nun 13’üncü maddesi
doğrudan amaç dışı kullanımla alakalı. Burada hangi durumlarda amaç dışı
kullanım yapılabileceği ya da tarım amacının dışına çıkarılabileceği sayılmış.
Yetki, toprak koruma kurullarında. Bu, illerde valilerin başkanlığında kurulan
bir kurulun önerisi üzerine yine Bakanlık izniyle oluyor ama Bakanlık bu
yetkisini valiliklere de devredebiliyor. 
Şimdi deniliyor
ki: Biz farklı uygulamalara neden olan, aynı konuyla alakalı iki kanun arasında
bir bağ oluşturalım. 3083 sayılı Kanun’un 19’uncu maddesinde yapılacak bir
değişiklikle 5403 sayılı Kanun’a bir gönderme yapılıyor yani “sulama uygulama
alanı” dediğimiz alanların tarım dışına çıkarılması, amaç dışına çıkarılması da
buna uygun hâle getirilsin.
Şimdi, ben bu
konuyla ilgili bir değerlendirme yapmayacağım ancak 2005 yılında bir kanun
çıkardık, adı Toprak Koruma ve Arazi Kullanımı Kanunu. Şimdi, lütfen, şuna
dikkat edelim: 2005 yılında, kanun çıktığında Türkiye’de tarım alanı 41 milyon
223 bin hektardı, 2016 yılına geldiğimizde bu 38 milyon 328 bine düşüyor yani
tarım alanında 2 milyon 895 bin hektarlık bir azalma söz konusu oluyor.
Bu, değerli arkadaşlar, aslında çok büyük bir rakam. 87 ülkenin her birinin
tarım alanından çok daha büyük bir alandan bahsediyoruz. Aynı şekilde, ekim
alanlarında da çok ciddi azalma olduğunu görüyoruz, yine ekim alanında 2,5
milyon hektar civarında bir azalmayı görüyoruz. Yani çiftçi tarımını, çiftini
çubuğunu bırakır hâle geldi. 
Şuna dikkat
çekmek istiyorum: Evet, 2005’te yasa çıkardık ama bu yasa maalesef tarım
topraklarını koruyamamış. Yasa çıktıktan sonra tarım dışına çıkma ya da amaç
dışı kullanma daha fazla olmuş. Tabii ki toplamını sadece bu iki yasa
kapsamında bir amaç dışına çıkma olarak da söylemiyorum ama bütünden
baktığımızda bunu görüyoruz. 
Değerli
arkadaşlar, bakın, son yıllarda tarım geçindirmiyor. Çiftçinin ektiği,
biçtiğini korutmuyor. “Birçok destek verdik, veriyoruz.” demek sorunu çözmüyor.
Millet çiftini çubuğunu terk ediyor. Kırsal boşaldı. Bugün Orta Anadolu’da, 250
dekar, yıllık olarak, bir asgari ücret kazanmıyor. Gelin, bugünlerde tefecinin
kapısında olan çiftçilerimizi buradan kurtaralım, Ziraat Bankasına olan
borçlarını, tarım kredi kooperatiflerine olan borçlarını yeniden
yapılandıralım. 
Tarım,
siyasetin konusu değil. Ben biliyorum ki, iktidar partisi milletvekilleri de
tarımla ilgili her şeyi yapmaya hazırlar, sıkıntıların farkındalar. Gelin,
muhalefetiyle iktidarıyla çiftçileri şu günkü sıkıntılarından kurtaralım diyor,
yüce heyetinizi tekrar saygıyla selamlıyorum. (MHP sıralarından alkışlar)
BAŞKAN – Teşekkür
ederiz Sayın Karakaya.
Önergeyi
oylarınıza sunuyorum: Kabul edenler... Kabul etmeyenler... Önerge kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
48’inci madde
üzerinde iki önerge var, ikisi de aynı mahiyette, önergeleri okutuyorum:
Türkiye Büyük
Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 48’inci maddesinin tasarı metninden
çıkarılması arz ve teklif ederiz.
 Filiz Kerestecioğlu Demir  Mithat
Sancar  Müslüm Doğan
 İstanbul  Mardin
 İzmir
 Ziya Pir  Mehmet
Ali Aslan Ertuğrul Kürkcü 
 Diyarbakır  Batman İzmir
Aynı mahiyetteki diğer önergenin imza sahipleri:
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Utku Çakırözer Muhammet
Rıza Yalçınkaya Lale Karabıyık
 Eskişehir Bartın Bursa
 Musa Çam
 İzmir
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılamıyoruz.
BAŞKAN – Aynı
mahiyetteki önergeler üzerinde ilk konuşmacı İzmir Milletvekili Sayın Ertuğrul
Kürkcü.
Buyurun. (HDP
sıralarından alkışlar)
ERTUĞRUL KÜRKCÜ
(İzmir) – Sayın Başkan, bu 48’inci madde, tasarının madencilik sektörünü
ilgilendiren maddelerinden bir diğeri. Esasen bu madde değiştirilerek kabul
edildi ve şunu söylüyor: “Bu Kanunun 30 uncu maddesinin üçüncü fıkrası
kapsamında ihale edilecek II. Grup (c) bendi ve IV. Grup maden sahaları, 47 nci
maddesinin dördüncü fıkrası kapsamında ihtisaslaşmış Devlet kuruluşları ile
bunların bağlı ortaklıklarına devredilen maden sahaları, bu kuruluşlar ve
bunların bağlı ortaklıkları ile Özelleştirme İdaresi Başkanlığı tarafından
ihale edilecek maden sahaları için işletme izni düzenlendiği tarihten başlamak
üzere, ilk on yıl süreyle 6831 sayılı Orman Kanunu kapsamında ağaçlandırma
bedeli hariç herhangi bir bedel alınmaz.” Gene devamında, IV. Grup işletme
izinli maden sahaları için de gene ağaçlandırma bedeli hariç diğer bedellerin
alınıp alınmayacağını belirlemeye Bakanlar Kurulunu yetkili kılıyor vesaire.
Şimdi,
Türkiye’deki toplam orman arazisi 22,5 milyon hektar civarında, maden ruhsatı
verilen arazilerin orman arazileri içinde kalan kısmı da 12 bin hektar
civarında. Bu çerçevede, bu madde metninde ifade edildiği şekliyle herhangi bir
bedel alınmaması çeşitli şirketler arasında ayrımcılık yaratan bir husus. Aynı
zamanda genel olarak hukukla da çelişiyor. Birbirleriyle aynı özelliklere
sahip, ikisi de ruhsat almış olan işletmelerden birinin şu arazide, birinin bu
arazide olması dolayısıyla birinden bedel alınıp ötekinden bedel alınmaması da
kabul edilebilir bir durum olarak gözükmüyor. Öte yandan, orman idaresinin bu
süreçte gelir kaybına uğrayacağı açık. Ağaçlandırma, yangınla mücadele gibi
konuların da burada bütün bu uygulamalardan etkileneceği ortada. O nedenle, bu
maddenin esasen kamu yararından çok belli maden şirketlerinin, ister gözetilmiş
olsunlar ister gözetilmemiş olsunlar, belli arazilerde yer alan maden
şirketlerinin işletme maliyetlerinin düşürülmesine yol açmayı gözettiği, bunun
dışında, bir kamu yararı buradan doğmayacağı açık olduğuna göre, bu maddenin
esasen Meclis tarafından kabul görmemesi gerekir. Grubumuz bu konudaki
eleştirilerini Komisyonda da ifade etti ancak bu karşılık görmedi kısmen
değişmekle birlikte. 
Sonuç olarak,
bir kere daha, bu torba yasadan şirketlerin kazançlı çıktığı, kamunun ve
doğanın zarar gördüğü, esasen Adalet ve Kalkınma Partisinin uygulayageldiği
iktisat ve çevre siyasetlerinin bir ikramiye olarak topluma takdim edildiği
apaçık ortada. O nedenle, hem eşitlik ilkesi uyarınca hem doğanın korunması hem
kamu yararının gözetilmesi bakımından bu maddenin reddedilmesi gerekir. 
Hepinizi sevgi
ve saygıyla selamlıyorum. (HDP sıralarından alkışlar) 
BAŞKAN –
Teşekkürler Sayın Kürkcü. 
Aynı mahiyetteki
diğer önerge üzerinde Bartın Milletvekili Sayın Muhammet Rıza Yalçınkaya. 
Buyurun. (CHP
sıralarından alkışlar) 
MUHAMMET RIZA
YALÇINKAYA (Bartın) – Sayın Başkan, değerli milletvekilleri; hepinizi saygıyla
selamlıyorum. 
Değerli
milletvekilleri, torba kanunda yapılacak düzenlemeyle ülkemizin yegâne taş
kömürü üreten kurumu olan Türkiye Taşkömürü Kurumuna ait maden sahalarının
özelleştirilmesinin önü açılmaktadır. Hükûmetin aksini iddia edemediği, “Kömür
alanlarını özel sektör eliyle ekonomiye kazandıracağız.” diyerek özelleştirmeye
-sözüm ona- yeni bir tanım kattığı bu girişim, bugün tartıştığımız kanun
tasarısında yer alan düzenlemeden çok önce, 2016 yılının Mayıs ayında Başbakanlık
Özelleştirme İdaresi Başkanlığı tarafından başlatılmıştır. Bu gerçek işte bu
raporla sabittir, Özelleştirme İdaresinin “Yenilenen Vizyonumuz ve Güncellenen
Portföyümüz” adını taşıyan raporu. Bu raporun 14’üncü sayfasında “Kısa Vade
Projeler ve Önerilen Özelleştirme Yöntemleri” adı altında, Linyit Sahaları
Yerli Kömür Kaynaklarının Elektrik Üretiminde Kullanılması Amacıyla
Değerlendirilmesi Projesi anlatılıyor. Bu proje için Enerji ve Tabii Kaynaklar
Bakanlığının belirlediği esaslar burada sıralanıyor: 
Maden
sahalarının termik santral kurma şartlı yatırımcıya devri. 
Santralde
üretilen elektriğin belli bir süre için TETAŞ/EÜAŞ tarafından alımının garanti
edilmesi. 
Üretilen
elektriğin baz fiyatının belirlenmesi ve ihalenin bu fiyatın altına en çok inen
firmanın üzerinde kalması.
Bakın, burada,
özelleştirmeye tabi tutulacak maden sahaları tek tek yazıyor. Şimdi bunları
müsaade ederseniz okuyayım.
Maden sahası:
Konya Karapınar, Eskişehir Alpu, Ankara Çayırhan, Kahramanmaraş Elbistan C+D
sektörleri, Kahramanmaraş Elbistan E sektörü, Kırklareli Vize, Trakya
Çerkezköy-Çatalca A, Afyon Dinar; bunların hepsi linyit sahası. Bunlara
ilaveten de en alt sıraya taş kömürü maden sahalarının yer aldığı Zonguldak
konulmuş. Maden sahası Zonguldak, ruhsat sahibi kurum TTK, rezerv miktarı 600
milyon ton, potansiyel kapasite 3 bin megavat. 
Bakın, değerli
arkadaşlar, özelleştirilecek linyit sahalarının içerisine Türkiye Taşkömürü
Kurumuna ait maden sahaları konulmuş. Maden sahası kısmına Zonguldak, ruhsat
sahibi kurum TTK, rezerv miktarı 600 milyon ton olarak yazılmış, kurulacak
santralin potansiyel kapasitesi belirtilmiş. Yani Türkiye'nin yegâne taş kömürü
üretimi yapan kurumu TTK’ye ait maden sahaları da özelleştirilecek sahaların
içine konulmuş. Bunu Özelleştirme İdaresine kim teklif ediyor? Tabii ki Enerji
ve Tabii Kaynaklar Bakanlığı. Türkiye'nin değişik yerlerindeki linyit
sahalarıyla birlikte TTK’ye ait taş kömürü sahalarının da özelleştirilmesini
istiyor. Bunun saklanacak, gizlenecek bir tarafı yok. Durum bu kadar açık ve
net iken Sayın Bakan bütün bunlar yokmuş gibi inkâr ediyor, “TTK’de
özelleştirme yapmıyoruz.” diyor. O hâlde bu gösterdiğim belge neyin belgesi?
Allah aşkına soruyorum, neyi saklıyorsunuz, neyi gizliyorsunuz? Burada açık ve
net olarak yazıyor, TTK’ye ait 600 milyon ton rezervin olduğu saha veya sahalar
kısa vadede gerçekleştirilecek özelleştirme projelerinin içine konulmuş. Bu
konulurken de TTK’yi özelleştiriyoruz dememek için linyit üretim sahalarının
içerisine TTK’ye ait maden sahaları saklanarak ilave edilmiş. Sözde, TTK’nin
özelleştirilmesi gözden kaçırılmak istenmiş. Oysa işin adı konulmuş ve bal
gibi, Türkiye Taşkömürü Kurumunda özelleştirmenin yolu açılmış. 
Şimdi
ben tekrar Sayın Bakana ve Bakanlık yetkililerine soruyorum: Neden
özelleştirilecek linyit sahalarının içerisine taş kömürü üretim sahalarını
ilave ettiniz? Bahsedilen 600 milyon ton rezerv TTK’ye ait hangi sahalarda yer
almaktadır? Kim önerdi? Çıkın, dürüst ve samimi bir şekilde tüm gerçekleri
Türkiye’yle paylaşın diyorum. (CHP sıralarından alkışlar) 
BAŞKAN
– Teşekkür ederiz Sayın Yalçınkaya. 
Aynı
mahiyetteki önergeleri oylarınıza sunuyorum: Kabul edenler... Kabul
etmeyenler... Kabul edilmemiştir. 
Maddeyi
oylarınıza sunuyorum: Kabul edenler... Kabul etmeyenler... Madde kabul edilmiştir.

49’uncu
madde üzerinde iki önerge vardır, önergeleri aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 49’uncu maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Mithat
Sancar Ziya Pir
 İstanbul  Mardin
 Diyarbakır
 Müslüm Doğan Mehmet
Ali Aslan Lezgin Botan
 İzmir Batman Van
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz.
BAŞKAN – Önerge
üzerinde Van Milletvekili Sayın Lezgin Botan. 
Buyurun. (HDP
sıralarından alkışlar)
LEZGİN BOTAN
(Van) – Teşekkür ediyorum Sayın Başkan. 
Sayın Başkan,
değerli milletvekilleri; öncelikle, federal Kürdistan bölgesinde ve İran
Kürdistan Eyaleti’nde meydana gelen deprem felaketinden dolayı hayatlarını,
yaşamlarını yitiren kardeşlerimizi rahmetle anıyor, yaralılara acil şifalar
diliyorum. 
49’uncu madde
üzerinde grubum adına söz almış bulunmaktayım. Sözlerime başlamadan önce, 14
Kasım 1944 yılında bugünkü Gürcistan’ın sınırları içerisinde bulunan Ahıska
bölgesinde Türk kardeşlerimizle birlikte Kürt kardeşlerimiz de yaşıyordu ve on
binlerce Kürt de, aynen, Türk kardeşleriyle aynı akıbeti, aynı kaderi
paylaşarak sürgün edildiler. Ancak bu sürgünün, bu katliamın 73’üncü yılında
yine Kürtler etnik ayrımcılığa maruz kaldılar, maalesef yeterince
sahiplenilmediler. O dönem Hemşinliler de sürgün edildiler, Türk kardeşlerimiz
de sürgün edildiler. 1992 yılında dönemin Hükûmetinin, Turgut Özal’ın çıkardığı
bir yasayla 60 bin Türk soydaşımız, kardeşimiz ülkeye getirildi ancak Kürtler
maalesef yine ihmal edildi. Bu felaketin bir daha yaşanmamasını diliyor ve o
dönem hayatlarını kaybeden bütün kardeşlerimizi de rahmetle anıyorum. 
Değerli
kardeşlerim, tecrübeyle sabittir ki AKP’nin rant ve kâr hırsıyla börtü böceğe,
ağaca, toprağa ve suya ihanet ettiğini biliyoruz. Her ne kadar takiye yapsalar
da bunu kendileri de söylüyor. Hâl, vaziyet böyleyken kentlerimizin ve
doğamızın patronlara biraz daha kazanç sağlamak adına heba edilmeyeceğinin de
garantisi maalesef yok.
Şimdi de
kamuoyunun büyük tepkisine yol açan bu düzenlemelerle doğayı iyice talan
etmenin önünü açacak torba yasayla karşı karşıyayız. Çünkü tasarının ilk
hâlinde, ÇED raporunun âdeta bir zorunluluk olmaktan çıkarıldığı bir düzenleme
yoğun bir muhalefet sonrası çıkarılmıştır ancak bu düzenleme yerine ikame
edilen yeni maddelerle, doğayı katledecek düzenlemeler konusunda iktidarın
ısrarı hâlen sürmektedir. Bu değişikliklerin ekolojiye vereceği tahribatın geri
dönülemez boyutlarda olacağını… Dolayısıyla, böylesi maddelerin katiyen
metinden çıkarılmasını öneriyoruz. 
Burada sözü memleketim
Van’a getirmek istiyorum değerli arkadaşlar. Van, heybetli dağlarıyla,
yaylalarıyla, berrak sularıyla çok değerli bir kentimiz. Ancak, biliyorsunuz,
Van Gölü de şu an büyük bir doğa felaketiyle karşı karşıyadır. Maalesef,
yıllardır AKP’nin iktidarda olan hükûmetlerine defalarca çağrılar yapmamıza
rağmen… Ve şimdi atamış oldukları kayyumla, belediyemizin işler hâle getirdiği
arıtma tesisi de şu an ciddi şekilde ihmal edilmiş durumdadır. Biliyorsunuz
Aral Gölü büyük bir felaketle yok oldu, yine, Urmiye Gölü aynı şekilde, şu an
büyük bir felaketle karşı karşıya. İktidar partisine soruyorum: Acaba Van Gölü
için de aynı akıbeti mi bekleyeceğiz?
Değerli
arkadaşlar, yine Van’da, Van’ın merkezinde, biliyorsunuz, Toprakkale diye bir
yer var, Toprakkale yıllardır askerî bölge. Aslında, antropolojik olarak
turizme açılması gereken, arkeolojiye açılması gereken, çok değerli, Urartu
tarihinden kalma önemli bir yer. Fakat buranın önemli bir kısmı askerî alan
olarak kullanılırken bir kısmı da, çok ilginç bir şekilde, tam tepesinde,
Van’ın merkezinde olan bu güzelim, bu tarihî yer, bu doğa harikası bir taş
ocağına, bir rantçı yandaşa peşkeş çekildi. Burada da derhâl orada açılan taş
ocağının bir an önce durdurulmasını ve oranın da askerî bölge olmaktan
çıkarılıp Van’ın ekonomisine ve turizmine kazandırılmasını tekrar hatırlatmak
isterim.
Değerli
arkadaşlar, son olarak, sözlerime son vermeden önce, bir Kızılderili atasözüyle
sözlerime son vermek istiyorum: Son ırmak kuruduğunda, son ağaç yok olduğunda,
son balık öldüğünde AKP de artık parayla yaşamın gerçekleşmeyeceğini ve paranın
da yenmeyeceğini öğrenecektir.
Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkürler Sayın Botan.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
MEHMET MUŞ
(İstanbul) – Sayın Başkan, 60’a göre…
BAŞKAN - Sayın
Muş, buyurun.
IV.- AÇIKLAMALAR (Devam)
30.- İstanbul Milletvekili Mehmet Muş’un, Van Milletvekili Lezgin
Botan’ın 502 sıra sayılı Kanun Tasarısı’nın 49’uncu maddesiyle ilgili önerge
üzerinde yaptığı konuşmasındaki bazı ifadelerine ilişkin açıklaması
MEHMET MUŞ
(İstanbul) – Sayın Başkan, Anayasa’nın 10’uncu maddesine göre, herkes, dil,
ırk, renk, cinsiyet, siyasi düşünce, felsefi inanç, din, mezhep ve benzeri
sebeplerle ayırım gözetilmeksizin kanun önünde eşittir. Şunu ifade etmek
isterim: Türkiye’de yaşayan tüm etnik unsurlar Türkiye Cumhuriyeti’nin
vatandaşıdır, birinin diğerine karşı ne fazla bir hakkı vardır ne de eksik bir
hakkı vardır, biri hangi haklara sahipse diğeri de aynı haklara sahiptir, bir
Türk hangi haklara sahipse bir Kürt de aynı haklara sahiptir. Bu açıdan,
vatandaşlarımız arasında, yurttaşlarımız arasında, Türkiye Cumhuriyeti’nin
fertleri arasında hiçbir zaman bir ayrımcılığa müsaade etmedik, Anayasa’mız da
zaten buna müsaade etmez, etmeyeceğiz de. Bunu özellikle belirtmek isterim,
herkes aynı haklara sahiptir.
Teşekkür ederim.

BAŞKAN –
Teşekkürler Sayın Muş.
FİLİZ
KERESTECİOĞLU DEMİR (İstanbul) – Sayın Başkan…
BAŞKAN – Sayın
Kerestecioğlu, buyurun.
31.- İstanbul Milletvekili Filiz Kerestecioğlu Demir’in, İstanbul
Milletvekili Mehmet Muş’un yaptığı açıklamasındaki bazı ifadelerine ilişkin
açıklaması
FİLİZ
KERESTECİOĞLU DEMİR (İstanbul) – Sayın Başkan, Türkiye tarihi maalesef
ayrımcılıklarla dolu bir tarihtir. İnkâr etmek, bunu kabul etmemek hiçbir
iktidara ya da halklara yarar sağlamamıştır. Özellikle son yıllarda yapılan
uygulamalara, yıkımlara, ekolojiden dile kadar, yasaklamalara kadar, işte
kayyum atamalara kadar, isimlerin değiştirilmesine kadar yapılan uygulamalara
baktığınız zaman, bu tarihteki ayrımcılığın Kürtlere karşı yapılan örneklerini
de çok net bir biçimde görürsünüz. Önemli olan, hani buradan “Bu yapılmadı.”
demek yerine gerçekten, burada yapılanlara ilişkin söylenenleri duymak ve bunun
önlenmesi için çaba göstermektir. Aslında, genel olarak demokrasiden ve
demokratik bir yönetim iddiasında olanlardan beklenen budur, sadece bunu
tutanaklara geçsin diye ifade etmek istedik.
BAŞKAN –
Teşekkür ederiz Sayın Kerestecioğlu.
LEZGİN BOTAN
(Van) – Sayın Başkan…
BAŞKAN – Buyurun
Sayın Botan…
LEZGİN BOTAN
(Van) – Sayın Muş, söylediklerimi bağlamından kopardı yani ben müsaadenizle
sataşmadan dolayı…
MEHMET MUŞ
(İstanbul) – Sayın Başkan, ben Lezgin Botan’la ilgili herhangi bir şey
söylemedim.
BAŞKAN – Sayın
Botan, Sayın Muş bir şey ifade etti, bir açıklık getirdi sizin konuşmalarınıza;
daha doğrusu kendi düşüncesini söyledi, öyle söyleyeyim. 
LEZGİN BOTAN
(Van) – Sayın Başkanım, ben…
BAŞKAN – Kendi
bakış açısıyla ifade etti ama bir sataşma yok burada, cevap gibi bir şey var.
Siz de isterseniz, hani farklı düşünüyorsanız eğer, size de yerinizden söz
verebilirim.
MEHMET MUŞ
(İstanbul) – Sayın Başkan, buradaki sataşmayı söylesin. Sayın Botan, hangisiyle
sataştığımı düşünüyorsunuz? 
BAŞKAN –
Mikrofonunuzu açıyorum, buyurun.
32.- Van Milletvekili Lezgin Botan’ın, İstanbul Milletvekili Mehmet
Muş’un yaptığı açıklamasındaki bazı ifadelerine ilişkin açıklaması
LEZGİN BOTAN
(Van) – Teşekkür ediyorum Sayın Başkan.
Benim söylediğim
şey şu: Türkiye’nin sınırları dışında, Gürcistan’da Sovyetler Birliği döneminde
yaşanan bir trajedi. Gerçekten, orada Kürtler… Bakın, birçok kesim bilmiyor
veya bilenler de bunu görmezden geldi, orada sadece Türk kardeşlerimiz sürgün
edilmedi Sayın Muş, orada Kürtler de sürgün edildi, bunu bilmiyorsanız öğrenin.
Eğer biliyorsanız da çarpıtmayın.
MEHMET MUŞ
(İstanbul) – Yok, çarpıtmıyorum ben ya.
LEZGİN BOTAN
(Van) – Çünkü tamamen çarpıtıyorsunuz. Bakın, orada Kürtler de sürgün edildi ve
hakikaten, Kürtlerin de trajedisi görülmez oldu. Her konuda ihmal edildiğimiz,
her konuda ayrımcılığa maruz kaldığımız gibi orada da… 
Şimdi, Sayın Muş
diyor ki: “Ayrımcılık yok.” Bugün, Yüksekova’dan bir fotoğraf gördük; Yüksekova
Belediyesinin tabelası sökülmüş ve orada Kürtçe “…”(x) sözcüğü de kayyum eliyle yine
indirilmiş. Sayın Muş, bu bir ayrımcılıktır hatta bu bir ırkçılıktır. Eğer biz
Anayasa karşısında eşitsek ve bu eşitlik sadece lafta ve kâğıtlar üzerinde,
metinler üzerinde olmaz, pratikte de uygulanması lazım.
Teşekkür
ediyorum.
BAŞKAN
– Teşekkürler Sayın Botan.
MEHMET
MUŞ (İstanbul) – Sayın Başkan, ırkçılığı reddettiğimizi ifade etmek isterim.
Resmî dil bellidir.
Teşekkür
ederim.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN
– Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 49’uncu
maddesinin aşağıdaki şekilde değiştirilmesini arz ve teklif ederiz. 
 Bihlun Tamaylıgil  Bülent
Kuşoğlu  Zekeriya Temizel
 İstanbul  Ankara
 İzmir
 Utku Çakırözer  Lale
Karabıyık  Musa Çam
 Eskişehir  Bursa
 İzmir
 Zülfikar İnönü Tümer
 Adana 
MADDE 49- 3213
sayılı Kanunun 17 nci maddesinin ikinci fıkrası ile altıncı fıkrasının birinci
cümlesi aşağıdaki şekilde değiştirilmiş ve maddeye aşağıdaki fıkra eklenmiştir.
"Genel
arama dönemi süresi sonuna kadar maden arama projesinde belirtilen maden
kaynağına ilişkin bilgilerin ve bu dönemde yapılan arama faaliyetlerine ilişkin
yatırım harcamalarını da gösteren genel arama faaliyet raporunun verilmesi zorunludur.
Genel arama dönemi sonuna kadar ön arama ve genel arama faaliyet raporları ile
yatırım harcama kalemlerine ait belgelerin Genel Müdürlüğe verilmemesi halinde
arama ruhsatı iptal edilir. Genel Müdürlüğe verilen ön arama ve genel arama
raporlarının veya yatırım harcama kalemlerine ait belgelerin uygun bulunmaması
hâlinde 20.000 TL idari para cezası verilir ve eksikliklerin bir ay içinde
giderilmesi ruhsat sahibine yazılı olarak bildirilir. Tebliğ tarihinden
itibaren eksikliklerin verilen sürede tamamlanmaması veya verilen ön arama ve
genel arama faaliyet raporları ile yatırım harcama kalemlerine ait belgelerin
uygun bulunmaması hâlinde arama ruhsatı iptal edilir. İlgili mevzuat kapsamında
diğer kurumların, ruhsat sahibinin gerekli izinlere ilişkin başvurusunu olumsuz
sonuçlandırması veya bu izinlerin ruhsat sahibinden kaynaklanan nedenlerle
alınamaması halinde arama ruhsatı iptal edilir. Bu fıkradaki yükümlülükleri
yerine getirilen arama ruhsatı, IV. Grup madenlerde dört yıl detay arama
dönemine hak sağlar. II. Grup (b) bendi, III. ve V. Grup ruhsatlarda ise genel
arama dönemi sonuna kadar işletme ruhsat talebinde bulunulmaması hâlinde ruhsat
iptal edilir.”
"IV. Grup
maden ruhsatlarında detay arama dönemi sonuna kadar Genel Müdürlüğe verilen
raporların ve yatırım harcama kalemlerine ait belgelerin uygun bulunmaması
hâlinde eksikliklerin bir ay içinde giderilmesi ruhsat sahibine yazılı olarak
bildirilir.”
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkan.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılamıyoruz.
BAŞKAN
– Önerge üzerinde Adana Milletvekili Sayın Zülfikar İnönü Tümer… 
Buyurun.
(CHP sıralarından alkışlar) 
ZÜLFİKAR
İNÖNÜ TÜMER (Adana) - Sayın Başkan, değerli milletvekilleri; tasarının 49’uncu
maddesinde yapılmak istenen değişiklikle ilgili Cumhuriyet Halk Partisi
Grubumuz adına söz almış bulunuyorum.
Sözlerime
başlamadan önce, son olarak Şırnak’ta meydana gelen faciada hayatını kaybeden 8
maden emekçisi olmak üzere Siirt’te, Ermenek’te, Soma’da, Zonguldak’ta,
Elbistan’da, Kemalpaşa’da, Dursunbeyli’de, Gediz’de ve şu anda adını
anımsayamadığımız onlarca faciada yaşamını kaybeden binlerce maden emekçisini
saygıyla anıyorum.
Değerli
arkadaşlar, Maden Kanunu’nda yapılan değişiklikle Türkiye Taşkömürü ve Türkiye
Kömür İşletmeleri, maden işletme ruhsatı vermede tek yetkili kılınmaktadır.
Kömür İşletmeleri ve Taşkömürü kurumlarına maden ruhsatı verme, işletme,
işlettirme ve ihale etme yetkisi verilerek bu kurumların özelleştirilmesinin
önü açılmaktadır. Son on beş yılda yürütülen maden, kömür politikası, kömür
sektöründe üretimi artırmadığı gibi istihdam edilen işçi sayısını da sürekli
olarak azaltmıştır. Üretim açısından kârlı olan Türkiye Kömür İşletmeleri
bünyesinde bulunan sahalar yıllar içerisinde özel sektöre devredilmiştir.
Hazırlanan tasarıyla, kalan son kömür sahaları da yine özel sektöre ihale
edilecektir. 2001 yılı tarihi itibarıyla Sosyal Güvenlik Kurumu kayıtlarına göre,
kömür sahalarında çalışan işçi sayısı kamu ve özel sektör olmak üzere toplam
42.857’dir. 2017 Nisan ayı istatistiklerine göre ise çalışan işçi sayısı toplam
34.742 kişidir. Çalışan işçi sayısından da anlaşılacağı üzere, başta üretime ve
istihdama hiçbir katkısı olmayan özelleştirme ve madencilik politikalarından
bir an önce vazgeçilmelidir. 
Saygıdeğer milletvekilleri, yasa tasarısının maden
sahalarına ilişkin kanun maddesinde, orman kiralarında dönümün 4 bin ile 5 bin
lira arasında değiştiğini görüyoruz. Bu yüksek rakamların makul seviyelere
çekilmesi, ağaçlandırma bedelinin on yıllık işletme izni dâhilinde bir defaya
mahsus alınması gerekmektedir.
Ayrıca, beş
yıllık dönemde, üretimin en az olduğu herhangi üç yılında yaptığı toplam üretim
miktarı projede beyan edilen bir yıllık üretim miktarının yüzde 30’undan az
olması durumunda, ruhsat sahiplerine 50 bin Türk lirası idari para cezası
verileceği öngörülmektedir. Bu kapsamda, beş yıl içerisinde iki defa idari para
cezası uygulanması hâlinde ruhsat iptal edilmektedir. Ruhsat iptalinin yerine
ceza artırma yöntemine gidilebilir.
İhtisaslaşmış
devlet kuruluşları ile bunların bağlı ortaklıklarına devredilen maden sahaları,
bu kuruluşlar ve bunların bağlı ortaklıkları ile Özelleştirme İdaresi
Başkanlığı tarafından ihale edilecek maden sahaları için, işletme izni
düzenlendiği tarihten başlamak üzere ilk on yıl, 6831 sayılı Orman Kanunu
kapsamında ağaçlandırma bedelleri hariç, herhangi bir bedel alınmamasına
karşılık, bu kapsam dışındaki sahalardan arazi bedeli üzerinden yüzde 50’sinin
alınması haksız rekabeti de beraberinde getirecektir.
Değerli
milletvekilleri, yapılan tüm çalışmalara ve ihtiyaca rağmen, dünyada ve
ülkemizde iş kazaları ve meslek hastalıkları can almaya, sakat bırakmaya devam
etmektedir. Çalışan işçi sayısına göre ölüm oranı, ülkelerin gelişmişlik
derecesiyle ters orantılı biçimde değişmektedir. Ülkemizde, her sabah evinden
işine giden anne ve babalardan 4’ü akşam evine dönememekte, her yıl ortalama
1.700’ün üzerinde insanımız iş kazalarında yaşamını kaybetmektedir. Maden
sektörü incelediğinde ise her yıl ortalama, büyük facialar hariç, 65-70 maden
emekçisinin yaşamını kaybettiğini görmekteyiz. 
Türkiye, kömür
madenlerinde üretilen enerji birimi başına gerçekleşen ölüm olayları bakımından
dünyanın en önde gelen ülkesi olarak karşımıza çıkmaktadır. Kazaların asıl
nedeni, tüm dünyada emekçiler aleyhine geliştirilen özelleştirme,
taşeronlaştırma, kuralsızlaştırma, esnekleştirme ve denetimsizleştirme olarak
adlandırdığımız küresel politikalardır. Üretim ve çalışma yaşamında emekçiler
aleyhine olan düzenlemeler, emeği maliyet olarak gören, üretimi mühendislik
bilimi ve tekniğine göre yapmayan anlayıştır. Bu nedenlerle yaşadığımız iş
kazası görünümüne dayalı ölümlere “iş cinayeti” diyoruz. 
Madencilik Kanunu
bu hâliyle sektörün ihtiyaçlarına çözüm üretmeyen, teknik hatalarla dolu bir
kanundur. Sektör her geçen gün küçülmekte, işsizlik, geleceksizlik ve
güvencesizlik de artmaktadır. Riskli ve tehlikeli bir sektör olan madenciliğin
bilgi birikimi ve deneyim gerektirmesi nedeniyle, sektörde özelleştirmelere son
verilmelidir. Sektörde ekonomik nedenlerle yapılan taşeronluk yasaklanmalıdır. 
Maden
facialarının yaşanmaması ümidiyle hepinize saygılarımı sunuyorum. (CHP
sıralarından alkışlar)
BAŞKAN –
Teşekkür ederiz Sayın Tümer. 
Önergeyi
oylarınıza sunuyorum…
ENGİN ÖZKOÇ
(Sakarya) – Karar yeter sayısı…
BAŞKAN – Karar
yeter sayısı arayacağım.
Kabul edenler…
Kabul etmeyenler… Karar yeter sayısı yoktur. 
Birleşime on
dakika ara veriyorum.
Kapanma Saati: 21.11
ONUNCU OTURUM
Açılma Saati: 21.23
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir) 
-----0-----
BAŞKAN – Türkiye
Büyük Millet Meclisinin 22’nci Birleşiminin Onuncu Oturumunu açıyorum.
502 sıra sayılı
Kanun Tasarısı’nın 49’uncu maddesi üzerinde Adana Milletvekili Zülfikar İnönü
Tümer ve arkadaşları tarafından verilen önergenin oylaması sırasında karar
yeter sayısı bulunamamıştı.
Şimdi önergeyi
tekrar oylarınıza sunacağım ve karar yeter sayısı arayacağım: Kabul edenler…
Kabul etmeyenler… Karar yeter sayısı vardır, önerge kabul edilmemiştir. 
502 sıra sayılı
Kanun Tasarısı’nın görüşmelerine devam ediyoruz.
Komisyon ve
Hükûmet yerinde.
49’uncu maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
50’nci madde
üzerinde aynı mahiyette olmak üzere üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 50’nci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Mithat
Sancar Müslüm Doğan
 İstanbul Mardin İzmir
 Ziya Pir Mehmet
Ali Aslan 
 Diyarbakır Batman
Aynı mahiyetteki
diğer önergenin imza sahipleri:
 Mustafa Kalaycı Emin
Haluk Ayhan İsmail Faruk Aksu
 Konya Denizli İstanbul
 Mevlüt Karakaya Fahrettin
Oğuz Tor Zihni Açba
 Adana Kahramanmaraş Sakarya
 Mehmet Necmettin Ahrazoğlu
 Hatay
Aynı mahiyetteki diğer önergenin imza sahipleri:
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Lale Karabıyık Utku
Çakırözer Musa Çam
 Bursa Eskişehir İzmir
 Şerafettin Tuprcu
 Zonguldak
BAŞKAN –
Komisyon aynı mahiyetteki önergelere katılıyor mu? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkan.
BAŞKAN – Hükûmet
katılıyor mu?
ÇALIŞMA VE SOSYAL
GÜVENLİK BAKANI JÜLİDE SARIEROĞLU (Ankara) – Katılamıyoruz.
FİLİZ
KERESTECİOĞLU DEMİR (İstanbul) – Gerekçe…
BAŞKAN – Aynı
mahiyetteki ilk önergenin gerekçesini okutuyorum:
Gerekçe: 
Tasarının bu
maddesiyle birlikte 48 ve 49’uncu maddeleri Maden Kanunu’nda değişiklik öngören
düzenlemeleri içermektedir. Özellikle ekoloji alanında faaliyet yürüten ancak
genelde de bütün kamuoyunun büyük tepkisine yol açan bu düzenlemelerle
madenlerin doğayı talan etmelerinin önü açılmaktadır. Tasarının ilk hâlinde,
ÇED raporunun âdeta bir zorunluluktan çıkarıldığı bir düzenleme yoğun bir
muhalefet sonrası çıkarılmış ancak bu düzenleme yerine ikame edilen yeni
maddelerle doğayı katledecek düzenlemeler konusunda iktidar ısrarcı olmuştur.
Bu maddedeki değişiklikle, işletmelere istenen üretime ulaşmamaları hâlinde
idari para cezaları uygulanacağı ve Bakanlar Kurulunun bu oranlarda değişiklik
yapabilmesi düzenlenmiştir, bir başka deyişle işletmelere “Daha fazla doğayı
talan et yoksa sana ceza keserim.” denmektedir. Bu değişikliklerin ekolojiye
vereceği tahribat geri dönülemez boyutlarda olacağından dolayı maddelerin kati
suretle tasarı metninden çıkarılması gerekmektedir.
BAŞKAN – Aynı
mahiyetteki diğer önerge üzerinde Adana Milletvekili Sayın Mevlüt Karakaya
konuşacak.
Buyurun. (MHP
sıralarından alkışlar)
MEVLÜT KARAKAYA
(Adana) - Sayın Başkan, değerli milletvekilleri; görüşülmekte olan kanun
tasarısının 50’nci maddesinde verdiğimiz önerge üzerine Milliyetçi Hareket
Partisi Grubu adına söz almış bulunuyorum. Hepinizi saygılarımla selamlıyorum.
Tasarının bu
maddesiyle 3213 sayılı Maden Kanunu’nun 24’üncü maddesinin onikinci fıkrasında
değişiklik öngörülmektedir. Bu madde, ruhsat sahibi işletmelerin üretim
yapmaması ya da belli bir seviyenin altında üretim yapmaları hâlinde kesilen idari
para cezaları ve devamında ruhsat iptaline giden yaptırımlar ve benzeri
durumları düzenliyor. Yapılmak istenen değişikliğin özü, aslında asgari üretim
oranının artırılması, beyan edilen yıllık oranın yüzde 10’u kadar üretim üç
yılda aranırken bu sefer beş yılda en az üretim yapılan üç yılın, beyan edilen
yıllık üretim miktarının yüzde 30’undan aşağı olmaması şartının aranması
şeklinde. Daha başka şeyler de var. Sorun şu: 13 bin adet maden işletme
ruhsatına sahip işletmeden çoğu ya hiç üretim yapmıyor ya da belirlenen asgari
seviyelerin altında üretim yapıyor. Yani rezervlerimizin maalesef, ekonomiye
kazandırılması bu şekilde yavaşlıyor. Değişiklik de zaten bu gerekçeyle
geliyor. 13 bin ruhsat az mıdır, çok mudur onu bilmiyorum.
Verilen üretim
taahhütleri yerine getirilmiyor. Yıllık üretimin yüzde 10’unu üç yılda
istediğimiz hâlde, ciddi bir sorun yaşıyoruz. Ya biz ruhsat verme
prosedürlerimizi, kurallarımızı iyi belirleyip denetleyemiyoruz ya da birileri
bizimle dalga geçiyor. İşletme ruhsatı alma kriterlerinin doğru belirlenmesi,
ceza vermekten çok daha önem arz etmektedir. Bizim, ülke olarak en önemli
sorunumuz da zaten burada. Biz yanlışları, suistimalleri önleme odaklı değil
cezalandırma odaklı çalışan bir anlayışa sahibiz. Maden işletmeciliği yapacakların
mali yeterlilikleri, teknik kadrosu, ekipman kapasitesi değerlendirilmeli ve bu
kriterlere göre ruhsat verilmelidir. 
Değerli
milletvekilleri, bu şekilde çalışanlarla ilgili olarak, bu sektörde
çalışanlarla ilgili olarak bir iki hususu da gündeme getirmek, tekrar etmek
istiyorum. Çalışma ve iş güvenliği bakımından dünyanın en tehlikeli işlerinden
birisi belki de madencilik sektörü, madencilik alanı. Çalışma ve Sosyal
Güvenlik Bakanlığı, daha yeni, 26 Eylül 2017 tarihinde bir tebliğ çıkardı
-Sayın Bakan da buradalar- bu tebliğde Mesleki Yeterlilik Kurumu Mesleki
Yeterlilik Belgesi gerektiren meslekler belirlendi. Maalesef madencilik
sektöründe çalışanlar bu tebliğde sayılmadı yani madencilik tehlikeli veya çok
tehlikeli işlerden görülmedi, demek ki tehlikesiz işlerdenmiş diyoruz.
Mesleki
yeterlilikleri olmayan, denetlenmeyen, patronların performans baskısı ve üretim
kaygısı yüzünden haddinden fazla çalışmaya zorlanan madencilerin hayatları
maalesef şansa bırakılmaktadır. Madenlerin projelendirilmesi aşamasında iş
sağlığı ve güvenliği önlemleri, acil durumlarda kurtarma işleri
değerlendirilmeli ve bu hususların gerektirdiği mali analizler yapılmalı ve
bunun için gerekli ödeneklerin ayrılması da sağlanmalıdır.
Değerli
milletvekilleri, sonuç olarak, sektör aslında kolay bir sektör değil, sorunları
da çok fazla olan bir sektör ama bunların hiçbiri de çözülemeyecek sorunlar
değil, yeter ki istekli olalım yeter ki çözmeye çalışalım. Bizim, Milliyetçi
Hareket Partisi olarak, bu konularda yapılacak her türlü düzenlemeyi, ülke
menfaatine ve bu sektörde çalışanlar menfaatine yapılacak her türlü düzenlemeyi
destekleyeceğimizi ifade ediyorum.
Yüce heyetinizi
tekrar saygıyla selamlıyorum. (MHP sıralarından alkışlar)
BAŞKAN –
Teşekkür ederiz Sayın Karakaya.
Aynı mahiyetteki
diğer önerge üzerinde Zonguldak Milletvekili Sayın Şerafettin Turpcu.
Buyurun. (CHP
sıralarından alkışlar)
ŞERAFETTİN
TURPCU (Zonguldak) – Sayın Başkan, değerli milletvekilleri; görüştüğümüz 502
sıra sayılı torba Kanun Tasarısı’nın 50’nci maddesi üzerinde söz aldım.
Hepinizi saygıyla selamlıyorum.
Zonguldaklılar,
Osmanlı’da, 1867 Dilaver Paşa Nizamnamesi’yle madenlerde angarya olarak
çalıştırılmaya başlatıldılar. Yine, İkinci Dünya Savaşı’nda ocaklarda vatan
savunması için çalışmaya mükellef edildiler. “Kelebeğin Rüyası” filmini
izleyenler bilirler, oradakiler bizim dedelerimizdi. 
Zonguldak’ta
geçmişte kömürde çalışan işçi sayısı 60 binlerdeydi. Zonguldak 3 ile bölündü,
Bartın ve Karabük il oldu. Benzer örneklerden Almanya’da Türklerin yaşadığı
kömür havzası Ruhr’da istihdam azalınca çalışanlar alternatif mesleklere
yönlendirildi, velakin Zonguldak’ta ise tam tersine işsizliğe, açlığa ve göçe
mahkûm edildi. 
Geçtiğimiz
hafta, TTK’nin sahalarının parçalanarak satılmasına ve ardından kapanmasına
neden olacak olan ve şu an yaptığım konuşmanın konusu olan 51’inci maddenin
geri çekilmesi için madencilerimiz yirmi bir saat madenden çıkmama eylemi
yaptılar. Bu olay dünyada duyuldu ama ulusal basında araçlardaki cam filmi
kadar gündeme gelemedi. Aranızda madencilerimizin eyleminden ve amacından
bihaber olan ama birazdan burada bu yasa tasarısı için kabul oyu kullanacak
milletvekili arkadaşlarım olduğuna eminim. Bunu vicdanlarınıza nasıl
sığdıracaksınız, o sizin kendi şahsi kanaatiniz. Madenciler özelleştirmenin ne
anlama geldiğini, ne gibi etkileri olacağını ve haklarını nasıl
kaybedeceklerini, emin olun, sizden ve bizden çok daha iyi biliyorlar. O
yüzdendir ki sendikalarını dahi beklemeden eyleme başladılar. 
Maddede
değişiklik yapılacağı söylendi ancak TTK havzasında işletilmeyen veya redevans
olarak işletilen ve TTK’nin daha sonra işletmeyeceği sahalar ne olacak
sorularının cevapları boşlukta kaldı çünkü kelime oyunuyla kanun yapılmaya
çalışılıyor. 
Değerli
milletvekilleri, “Maddede değişiklik yapılacak ve zaten o anlama gelmiyor.”
lafı safsatadan ibarettir. Bu maddeyi istediğiniz kadar eğin bükün, kulağa hoş
hâle getirin, özü itibarıyla “havza madenciliği” kavramını bitirecek olan
51’inci madde geri çekilmelidir. 
“TTK yük, o
yüzden özelleştirilmeli.” diyenler var. TTK yükse o zaman soruyoruz: Özel
sektör oraları nasıl işletip kâr edebilecek? Edemeyecek. Termik santral ruhsatı
vereceksiniz, onlar da “Zarar ediyoruz.” diye mevcut madenleri kapatacaklar,
ithal kömürlü yeni termik santraller kuracaklar; işin özü bu. On beş yıldır
iktidardasınız, işleyişinden devletin sorumlu olduğu bir kurum zarar ediyorsa
bunun sorumlusu sizlersiniz. Bu kurumun zarar etmemesi, üretimini artırması,
Zonguldak ve ülke için yararlı olması adına bugüne kadar hangi adımları
attınız, bilmek istiyoruz. Hazine garantili yükler umurunuzda değilken TTK’ye
kafayı takmışsınız. 
Değerli
milletvekilleri, hiç maden işçisi tanıdınız mı? Hayatınızda hiç madene indiniz
mi? Keşke onların her gün soluduğu, ciğerleri bitiren tozlu havayı bir
süreliğine soluyup anlayabilseydiniz. Dünyanın her yerinde insanlar yaşam için
mücadele verirken madenciler ucunda her gün ölüm olan bir işte evlerine ekmek
götürmek için çalışıyorlar. Ben bunları çok iyi bilirim çünkü bir madenci
torunu ve oğluyum. Emin olun, madencinin alın teri geçmişte birilerini çarptığı
gibi sizleri de çarpar. 
Bizim
madencilerimiz minibüs boşken koltuklar kirlenmesin diye ayakta giden temiz
yürekli insanlardır. Kendilerini madene kilitleyen madencilerin ne istediğini
anladığınızda, bu maddenin tasarıdan neden çıkarılması gerektiğini zaten
göreceksiniz. 
Madende
özelleştirme demek, ölüm demektir. Madenciler sadece öldüklerinde değil,
yaşarken de sizlerden yanlarında olmanızı istiyorlar. Gerçi Zonguldaklı 5 bin
maden şehidini de maden şehidi saymadınız ya, şehitleri de böldünüz ya, helal
olsun sizlere!
TTK’nin
deneyimi var, uzmanlığı var, insan kaynağı var; tek eksiği, yatırım
yapılmamasıdır. Yatırım yapılması ve işçi alınması hâlinde mevcut durumda dibe
vurmuş üretimin ciddi şekilde artacağı da bir gerçektir. Zonguldak ve TTK
ülkemizin ulusal servetidir. Bu serveti, kârına kâr katmaya çalışan odaklara
peşkeş çekmeyiniz. 
Sayın
milletvekilleri, bizler Zonguldaklı madencilere sadaka vermek için değil, doğal
gazı, petrolü, enerjisi dışa bağımlı Türkiye’nin yılda 4 milyar dolarının
ülkemizde kalması için mücadele ediyoruz. Türkiye’nin solcuları gerçek
milliyetçi ve yurtseverlerdir. Zonguldak’a ve TTK’ye kıymayın. 
Sizlere
bu konuda bir kez daha düşünün diyor, saygı ve sevgilerimi sunuyorum. (CHP
sıralarından alkışlar) 
BAŞKAN
– Teşekkür ederiz Sayın Turpcu. 
Aynı
mahiyetteki önergeleri oylarınıza sunuyorum: Kabul edenler… Kabul etmeyenler…
Kabul edilmemiştir. 
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir. 
51’inci
madde üzerinde üçü aynı mahiyette olmak üzere dört önerge vardır.
Okutacağım ilk
üç önerge aynı mahiyettedir. Önergeleri okutup birlikte işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 51’inci maddesinin tasarı metninden
çıkarılmasını arz ve teklif ederiz.
 Filiz Kerestecioğlu Demir Mithat
Sancar Ziya Pir
 İstanbul  Mardin
 Diyarbakır
 Müslüm Doğan Mehmet
Ali Aslan
 İzmir Batman
Aynı mahiyetteki
diğer önergenin imza sahipleri:
 Mustafa Kalaycı Emin
Haluk Ayhan İsmail Faruk Aksu
 Konya Denizli İstanbul
 Mehmet Necmettin Ahrazoğlu Fahrettin
Oğuz Tor  Erkan Haberal
 Hatay Kahramanmaraş
 Ankara
 Zihni Açba
 Sakarya
Aynı mahiyetteki
diğer önergenin imza sahipleri:
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Lale Karabıyık Utku
Çakırözer Musa Çam
 Bursa Eskişehir İzmir
 Ünal Demirtaş
 Zonguldak
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılamıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılamıyoruz.
BAŞKAN – Aynı
mahiyetteki önergeler üzerinde ilk konuşmacı İstanbul Milletvekili Sayın Filiz
Kerestecioğlu.
Buyurun. (HDP
sıralarından alkışlar)
FİLİZ
KERESTECİOĞLU DEMİR (İstanbul) – Teşekkürler Sayın Başkan.
Değerli
milletvekilleri, şimdi, bu maddenin revize edilmesini iktidar öneriyor fakat
bu, ancak, yalnızca Bartın, Amasra ve Zonguldak’taki işçileri taşeronlaşmadan
kurtaracak, diğer işçileri taşeronlaşmayla karşı karşıya bırakacak bir anlaşma
olduğundan biz maddenin bu şekilde revize edilmesini değil, tamamen
çıkarılmasını istiyoruz.
Değerli
arkadaşlar, bilmiyorum farkında mısınız ama Divanda olağan biçimde numarası
okunan bu maddeye karşı geçtiğimiz hafta tam 4 bin işçi direndi. Türkiye
Taşkömürü Kurumuna ait Amasra, Üzülmez, Armutçuk, Gelik ve Kozlu’da maden
işçileri madenlerin özelleştirilmesine neden olacak bu maddenin tasarıdan
çıkarılmasını sağlayabilmek için yirmi bir saat yer altında kaldılar ve ocaktan
çıkmadılar. Ayrıca, işçiler direndikleri için bizzat Türkiye Kömür İşletmeleri
Genel Müdürlüğü tarafından işten atılmakla, binlerce liralık cezalar ödemekle
de tehdit edildiler. Bu maddeye ilişkin oy kullanırken bir kez daha maden
işçilerinin gözünün kulağının sizlerde olduğunu hatırlatmak isterim. Kanun
metninde özelleştirmeyi, taşeronlaştırmayı gizlemek ve gelecek olan tepkilerden
korunmak için “özelleştirme” ya da “taşerona devretme” kelimesi yerine “ihale
etme yetkisi” kullanılmış. Madenciler “Bu yasa geçerse özelleştirdiğiniz
madenlere onlarca şirket girecek, denetimsizlik artacak, iş cinayetleri
artacak.” diyorlar. 
Madencilik
sürekli verimlilik öne sürülerek özelleştiriliyor ve taşeronlaştırılıyor.
Başlangıçta kaçak işletmelere yasal bir yapı kazandırmak için 1988 yılında
redevans uygulaması başlatılmış, bu da ilk özel işletmelerin ortaya çıkmasına
neden olmuştu. Redevans asıl olarak kamu madencilik kuruluşlarının özel
firmalara devredilmesi demek. Uzun zamandır kullanılan ikinci bir özelleştirme
yolu ise kamu madenlerinde yapılacak herhangi bir işin özel şirketlere
gördürülmesi yani şimdi artık neredeyse bütün sektörlerde uygulanan taşeronluk.
Öyle ki kamunun elinde son birkaç saha kalmış durumda. 
Peki, bu sırada
üretime ne olmuş, acaba biliyor muyuz? 1974 yılında ülkemizin taş kömürü
üretimi yaklaşık 5 milyon ton gerçekleşmişken 2016 yılında toplam 2,5 milyon
ton kömür üretimi gerçekleşmiş. Yıllar içerisinde gerçekleşen bu büyük düşüşün
nedeni ise işçi sayısının düşmesi. 1974 yılında 39.399 kişi olan TTK yani
Türkiye Kömür İşletmeleri işçi sayısı 2016 yılında 8.501 kişiye düşmüş. 1999
yılında ülkemizde gerçekleşen linyit üretimi yaklaşık 65 milyon tonken 2015
yılında 58 milyon ton linyit üretimi gerçekleştirilmiş. Yani, madenleri özel
sektöre devrettikçe üretim artmak yerine, aksine düşmüş arkadaşlar. Kârlı bir
sektörün, kârlı kamu kurumlarının rant için, birtakım kişilere para
kazandıracağız diye nasıl bitirildiğini görüyorsunuz. Rakamlardan da
anlaşılıyor ki özelleştirmenin rant yaratmaktan başka üretime, istihdama hiçbir
katkısı yok. Bu yasaya “dur” demek gerekiyor. Madenleri bin parçaya bölecek,
aynı madende onlarca şirketin çalışmasına ve denetimsizliğe yol açacak bu
yasayı durdurmak için günlerce eylem yapan işçilerin sesine kulak vermek
gerekiyor. 
Maden işçileri
Türkiye işçi sınıfının en dinamik parçalarından biridir. 1960’lardan bu yana
Türkiye ekonomisine, grev ve eylemleriyle de Türkiye tarihine damga vurdular.
Evet, binlerce işçi yaşamını kaybetti, madenciler 12 Mart, hatta 12 Eylül
koşullarında bile direndiler. 1990’larda ve 2000’li yıllarda bu geleneği
yaşattılar. Akıllı patron, akıllı siyasetçi maden işçisini karşısına almaz. Bu
ülkede üretim durmasın diye yerin altında sabah akşam kömür karasını
alınlarında taşıyan işçileri dinleyin ve bu yasayı geri çekin diyoruz.
Saygılar
sunarım. (HDP sıralarından alkışlar)
BAŞKAN –
Teşekkür ederiz Sayın Kerestecioğlu.
Aynı mahiyetteki
diğer önerge üzerinde Ankara Milletvekili Sayın Erkan Haberal.
Buyurun. (MHP
sıralarından alkışlar) 
ERKAN HABERAL
(Ankara) – Sayın Başkan, değerli milletvekilleri; binlerce madenci şehidi olup
yalnız bırakılan ve on beş yılda nüfusu 670 binden 597 bine inen, terk
edilenlerin şehridir Zonguldak. 1850’li yıllardan beri kömür üretilmesine
rağmen, teknolojiden, modernleşmeden, kültürel ve sosyal hizmetlerden mahrum
bırakılan şehrin ismidir Zonguldak. Buradan, Zonguldaklı maden işçilerine ve
hemşehrilerime selam olsun diyorum.
Sayın
milletvekilleri, bunları söylememin amacı bir dönemi değil, bir tarihi
eleştirmek, bir vilayetin yüz elli yıldır memleketimize katma değer üretmesine
rağmen nasıl bu katma değerden faydalanamadığını açıklamak gayesiyledir.
Ülkemizde her yıl 30 milyon ton taş kömürü tüketiliyor ve 1,5 milyar ton maden
kömürü rezervimiz varken bu tüketimin yüzde 10’unu bile üretemiyorsak oturup
düşünmemiz, nerede hata yaptığımızı tespit edip düzeltmemiz gerekmektedir. Bu
yasa maddesinde hatadan dönülüp TTK uhdesi dışındaki yerlerin özel sektöre
açılması bizce de makul ve yerinde bir karardır. Lakin tekrar etmekte fayda
vardır: TTK’nin norm kadrosu 14 bin, yıllık kapasitesi 5 milyon tondur. Şu anda
yaklaşık 5 bin personel açığı ve 4 milyon ton eksik üretimi vardır. Yani TTK’ye
yeterli destek verilip yeterli modernizasyon sağlanabilirse şu an bile 4 milyon
ton artı kömür üretilebilir.
Sayın
milletvekilleri, Sayın Albayrak, TTK konusunda “Kapatma yok, işçi çıkarma yok.”
diyerek amaçlarının kömür potansiyelinin yoğun olduğu alanlarda hem üretimi
artırmak hem istihdam sağlamak olduğunu beyan ettiler ve hatta, bölgedeki 2
enerji santralinin yerli kömür kullanacağını, 7 milyon ton kömür
çıkarılacağını, 7 bin yeni istihdam yaratılacağını ilaveten belirttiler. İşte,
Zonguldaklının ve maden işçisinin de söylediği budur. Kömür rezervi fazlasıyla
vardır ve gerekli destekle bu üretim sağlanabilir. Bu üretimi özel sektör
yapabiliyorsa binlerce şehidiyle yer altında var olan madenci kardeşlerimiz ve
TTK de yapabilir, bunu pekâlâ yapabilir. 3 Haziran 2016 günü, bu kürsüden
sizlere seslenerek Milliyetçi Hareket Partisinin, Zonguldak kömür havzası ve
Zonguldak hakkındaki görüşlerini sizlerle paylaşmıştım ve özetle, Zonguldak’ta
dünyada hiçbir bölgede olmayan yoğunlukta santral olduğunu ve bölgedeki hava
kirliliğinin Dünya Sağlık Örgütünün güvenlik limitinin 3 katında olduğunu ve
hatta bir ironi yaparak Zonguldaklı hemşehrilerimin kendi ürettikleri kömürün
zehrini solumak istediklerini ifade etmiştim. Bugün, müjdeler olsun, gerçekten
müjdeler olsun, Sayın Bakan “Kömür üretilecek, istihdam artırılacak ve termik
santraller üretilen yerli kömürü kullanacak.” dediler. Bu sözün sonuna kadar
takipçisi olacağız. 
Sayın
milletvekilleri, Zonguldak’ta kömür üretimini artırmak isterken ödediği ağır
bedellerle tüm dünyanın bildiği TTK’nin maden işçilerini ve bu işçilerimizin
sosyal, ekonomik ve bütün haklarının teminatı Genel Maden-İş Sendikasını ayrı
tutarsak başarılı olma şansımız mümkün olmaz. Özel sektör de üretim yaparken
çalıştıracağı maden işçilerinin sendikal ve özlük haklarını aynı TTK’deki
arkadaşlarımız gibi devlet güvencesinde ve sorumluluğunda yapmalıdır. Maden
ocaklarının güvenliği, emniyet tedbirleri ve denetimler yeni iş kazalarına
sebebiyet vermeyecek şekilde düzenlenmeli, kontroller çok sıkı ve sık
periyotlarla yapılmalıdır. Eğer, bütün bu özetlemeye çalıştığım koşullar
içerisinde üretimin maliyetinde geçerli fiyata ulaşamazsak sanayicilere sanayi
teşviki, termik santrallere enerji teşviki desteği vererek, yurt dışından kömür
ithaline de engel olabiliriz, Zonguldak kömürünü de daha fazla kullanabiliriz.
Zonguldak’ın tek ekonomik kaynağına hep beraber sahip çıkabiliriz. 
Yüce Meclisi
saygıyla selamlıyorum. (MHP sıralarından alkışlar) 
BAŞKAN –
Teşekkür ederiz Sayın Haberal. 
Aynı mahiyetteki
diğer önerge üzerinde Zonguldak Milletvekili Sayın Ünal Demirtaş. 
Buyurun. (CHP
sıralarından alkışlar)
ÜNAL DEMİRTAŞ
(Zonguldak) –Teşekkür ederim Sayın Başkan. 
Genel Kurulu
saygıyla selamlıyorum. 
Değerli
milletvekilleri, Zonguldak için çok önemli bir maddeyi konuşuyoruz. Zonguldak
kömürle var olan bir kent, kömür oldukça, kömür çıkarıldıkça yaşayan bir kent
çünkü Zonguldak’ın ekonomisi, sosyolojisi, psikolojisi, her şeyi kömüre bağlı.
Kömür, sizler için taş kömürü ama bizler içinse kara elmas. Yüz yetmiş yıldır
Zonguldak'ta kara elmas çıkarılıyor. Zonguldak'ta işte bu sarı bareti giyen
binlerce madenci, çocuklarına, eşlerine bu kara elmas sayesinde bakıyor.
Zonguldak'ta evlerde yemekler yüz yetmiş yıldır kara elmastan ödenen maaşlarla
pişiyor. Zonguldaklı kara elması çıkarabilmek için ölümü bile göze alıyor.
Zonguldak 5 bin madenci şehidi vermiş bir kent. Zonguldak yıllarca Türk ağır
sanayisini sırtında taşımış bir kent. Zonguldak kara elmas uğruna çok ağır
bedeller ödemiş bir kent.
Değerli
milletvekilleri, cumhuriyetimizin kurucusu Gazi Mustafa Kemal Atatürk’ün
cumhuriyeti kurduktan sonra ilan ettiği 1’inci il Zonguldak'tır. Yani Zonguldak
cumhuriyetin ilk kentidir. İşte, cumhuriyetin ilk kentine, kara elmasa AK PARTİ
Hükûmeti maalesef hiçbir önemi vermiyor. Tam tersine, AK PARTİ bu yasa
maddeleriyle Zonguldak'ı cezalandırıyor. Şimdi, AK PARTİ kâr-zarar hesabı
yapıyor ve bu maddeyi getiriyor, koyuyor önümüze.
Değerli
milletvekilleri, Zonguldak taş kömürü gerçekten kara elmas, 6-7 bin kalorisi
var, koklaşabilme özelliğine sahip, demir çelik sektörünün, ağır sanayinin ana
girdilerinden. Bugün yılda 6 milyon ton koklaşabilme özelliğine sahip taş
kömürüne ihtiyacımız var. Termik santrallerde milyonlarca ton taş kömürü
kullanılıyor. AK PARTİ hükûmetlerinin yanlış politikaları sonucuysa TTK’nin
üretimi bugün 1 milyon tonun altına düşmüş durumda. Oysa her yıl ortalama 35
milyon ton taş kömürü ithal ediyoruz. Kolombiya’dan, Güney Afrika’dan,
Rusya’dan, Avustralya’dan taş kömürü ithal ediyoruz. Yılda ortalama 4 milyar
dolar para ödüyoruz. Son altı yılda ödediğimiz para 25 milyar dolar.
Değerli
milletvekilleri, Zonguldak’ta yerin altında 1,5 milyar ton taş kömürü var,
millî servet var, yerin üzerinde de on binlerce Zonguldaklı işsiz var. Ama
kömürün başkenti Zonguldak'ta bile demir çelik fabrikalarında, termik
santrallerde Kolombiya’dan, Avustralya’dan, Rusya’dan gelen kömürü
kullanıyoruz. Şaka gibi değil mi? Şaka değil ama acı gerçek. Çünkü iktidarda bu
kömürü çıkaracak, Zonguldaklıya iş ve aş verecek hükûmet yok. Tam tersine,
iktidarda Zonguldaklıyı işsiz bırakacak, aç bırakacak, Zonguldaklıyı cezalandıran
Hükûmetiniz var. 
Değerli
milletvekilleri, bu maddeyle Türkiye Taşkömürü Kurumunun ruhsatını bölüp
parçalayarak müessese müessese özelleştirip kurumun kapatılması
amaçlanmaktadır. Özelleştirildikten sonra TTK belki kâğıt üzerinde kalacaktır
ama içi boşaltılıp fiilen kapatılacaktır. TTK’nin özelleştirilmesini cazip
kılmak için bu bir müesseseyi alana bir de termik santral lisansı verilecek
yani bir alana bir bedava yani bir taşla iki kuş; hem TTK’yi kapatıp
kurtulacaksınız hem de yandaş şirketlere termik santral kurma izni
vereceksiniz. Zonguldak madenlerini, Zonguldak’ı yandaş şirketlere peşkeş
çekeceksiniz arkadaşlar. 
Değerli
milletvekilleri, AK PARTİ Genel Başkanı mayıs ayında Zonguldak’ta madenci
meydanında “İşçi alınsın, üretim artsın.” diyen madencileri “Bana slogan
atmayın.” diyerek azarladı. Madencilerin azarlanmasından beş ay sonra torbayla
bu madde Zonguldak’ın önüne geldi. Ama Zonguldak torbaya sığmadı. Aynı madenci
meydanında madenciler haykırdı, “TTK’nin bir çakıl taşının dahi özelleştirilmesine
izin vermeyeceğiz.” dediler ve geçen hafta binlerce madenci kendilerini yerin
630 metre altına kilitledi. Dünya tarihinde böyle bir olay görülmemiştir
arkadaşlar. Çünkü madenciler özelleştirme istemiyorlar, bu maddeyi istemiyorlar
çünkü özelleştirmeler başarısız oldu, açlık getirdi, ölüm getirdi.
Değerli
milletvekilleri, bu madde geçerse Zonguldak’ın ekonomisi çöker. Bu sebeple bu
maddenin tamamen…
(Mikrofon
otomatik cihaz tarafından kapatıldı) 
ÜNAL DEMİRTAŞ
(Devamla) - …geri çekilmesini talep ediyorum. Zonguldak’ta da işte bu madenci
feneri hiç sönmeyecek arkadaşlar. 
Saygılarımla.
(CHP sıralarından alkışlar) 
BAŞKAN –
Teşekkür ederiz Sayın Demirtaş.
Aynı mahiyetteki
önergeleri oylarınıza sunuyorum: Kabul edenler... Kabul etmeyenler… Kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın çerçeve 51’inci maddesi ile 3213 sayılı
Kanun’un ek 1’inci maddesinin değiştirilen üçüncü fıkrasına aşağıdaki cümlenin
eklenmesini arz ve teklif ederiz.
 Mehmet Muş Yılmaz
Tunç Özcan Ulupınar
 İstanbul Bartın Zonguldak
 Hüseyin Özbakır Faruk
Çaturoğlu Mehmet Doğan Kubat
 Zonguldak Zonguldak İstanbul
 Mihrimah Belma Satır Hurşit
Yıldırım Ahmet Sami Ceylan
 İstanbul İstanbul Çorum
 Kerem Ali Sürekli Necip
Kalkan Ramazan Can
 İzmir İzmir Kırıkkale
 Hilmi Bilgin Halil
Eldemir
 Sivas Bilecik
“Ancak, Türkiye
Taşkömürü Kurumunun halen kendisi tarafından doğrudan işletilen işletme izin
alanlarında oluşturulacak ruhsatlar bu madde kapsamında ihale edilemez.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Takdire bırakıyoruz Sayın Başkanım.
BAŞKAN – Hükûmet
katılıyor mu? 
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılıyoruz.
BAŞKAN –
Gerekçeyi okutuyorum:
Gerekçe:
Önergeyle
halihazırda TTK tarafından doğrudan işletilen maden alanları kendi uhdesinde
kalarak ayrıca ruhsatlandırılıp üretim faaliyetlerine aynı şekilde devam etmesi
amaçlanmaktadır. Böylece mevcut üretim yapısının korunması ve istihdamın devamı
sağlanmış olacaktır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmiştir.
Kabul edilen
önerge doğrultusunda maddeyi oylarınıza sunuyorum: Kabul edenler… Kabul
etmeyenler… Madde kabul edilmiştir.
52’nci madde
üzerinde üç önerge vardır.
Önergeleri
aykırılık sırasına göre işleme alacağım.
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 52’nci maddesinin
aşağıdaki şekilde değiştirilmesini arz ve teklif ederiz.
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Utku Çakırözer Lale
Karabıyık Musa Çam
 Eskişehir Bursa İzmir
 Kadim Durmaz
 Tokat
MADDE 52-
12/4/1991 tarihli ve 3713 sayılı Terörle Mücadele Kanununun ek 1 inci
maddesinin üçüncü fıkrasının (a) bendine "ana, baba veya kardeşlerin bu
hakkı kullanmaması durumunda eş veya çocukları,” ibaresi eklenmiş ve beşinci
fıkrasının birinci cümlesinde yer alan "ile kırk beş yaşını bitirmiş
olanlar” ibaresi ile aynı fıkranın ikinci ve üçüncü cümleleri yürürlükten
kaldırılmış ve altıncı fıkrasına birinci cümlesinden sonra gelmek üzere
aşağıdaki cümle eklenmiştir. 
"Üçüncü
fıkranın (a), (b), (c) ve (ç) bentlerinde sayılan maluller ile 15/8/2016
tarihli ve 670 sayılı Olağanüstü Hal Kapsamında Alınması Gereken Tedbirler
Hakkında Kanun Hükmünde Kararnamenin 9 uncu maddesine göre tazminat hakkından
yararlandırılanların kendilerinin istihdam hakkından yararlanmaları ve
ilköğretim, ortaokul, ilkokul mezunu olmaları halinde atama teklifleri memur
unvanlı kadro ve pozisyonlara yapılır.”
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz..
BAŞKAN – Önerge
üzerinde Tokat Milletvekili Sayın Kadim Durmaz, buyurun. (CHP sıralarından
alkışlar)
KADİM DURMAZ
(Tokat) – Sayın Başkan, değerli milletvekilleri; görüşülmekte olan 502 sıra
sayılı Kanun Tasarısı’nın 52’nci maddesi üzerinde Cumhuriyet Halk Partisinin
verdiği önerge hakkında söz almış bulunuyor, yüce Meclisi saygıyla
selamlıyorum.
Değerli
milletvekilleri, ülkemiz uzunca bir süredir terörle mücadele içerisinde.
Terörle mücadele sırasında çok sayıda şehitler verildi. Yine terörle mücadele
sırasında yaralanmak suretiyle birçok subay, er, erbaş, polis memuru, kamu
görevlisi mağdur duruma düşmüştür, gazidir. Ülke olarak şehidimizin geride
bıraktıklarına ve çalışacak ya da çalışmayacak durumda olan gazilerimize sahip
çıkmak zorundayız. Ancak, bu bağlamda, Terörle Mücadele Kanunu da şehit
yakınlarına ve gazisine hizmet vermekte yetersiz kalmıştır. Yapılan düzenleme
olumlu bir düzenlemedir fakat burada birinci derecede şehit ve gazi yakınları
için sayı sınırlaması anlamsızdır. Şehit ve gazi ailelerini bu düzenlemeyle hep
beraber üzdük ama telafi etmek, yine sizin kıymetli oylarınızla mümkündür. Bu
fedakâr vatan evlatlarının hakkı ve hukukunu ödemek hiçbir zaman mümkün
değildir. Devletimiz, gazilerimizin ve şehit ailelerimizin yaşam kalitesini
yükseltmek, onları muhtaç etmemekle sorumludur. 
Ey Hükûmet, siz
5 milyona yakın Suriyeli göçmeni ülkemiz adına insani bir kucak açıp bu ülkede
barındıracaksınız. Yetmiyor, bizim çocuklarımız üniversite sınavı için gece
gündüz çalışırken bunların çocuklarına sınavsız üniversiteye giriş hakkı
vereceksiniz ve burs da vereceksiniz. Bu insani hakka hiç itirazım yok ama
burada söz konusu şehit ve gazi ailelerinin yakınları olunca “Olmaz.”
diyeceksiniz. İşte bu kabul edilemez. Biz bu aileler için çok şey istemiyoruz
ve o aileler de çok şey istemiyor. Onların boyunlarını bükmemek, onları mağdur
etmemek… Onlardan her şeyi, herkesi kucaklayan bu yüce devletten bir dokunma,
bir el istemektedir. Bu aziz millet, bağrından çıkan kahraman vatan evlatlarına
yapılan bu haksızlığa, biraz da bu vefasızlığa kesinlikle müsaade etmeyecektir.

Şehir
yakınlarının ve gazilerimizin talep ve beklentileri bir devlet sorumluluğuyla,
hepimizin ortak bir anlayışıyla ele alınmalıdır. İşte fırsat: Gelin, Cumhuriyet
Halk Partisinin verdiği bu önergeye sahip çıkalım. 
Değerli
milletvekilleri, gazi olmayan gazilerimiz de var bu ülkede. 29 Ekim 2016
tarihli Resmî Gazete’de yayımlanarak yürürlüğe giren 675 sayılı Kanun Hükmünde
Kararname’yle, 15 Temmuz 2016 tarihinde gerçekleştirilen alçak darbe teşebbüsü
sırasında yaralanan kamu görevlileri ve sivil vatandaşlarımıza yaralanma
derecesine bakılmaksızın -altını çiziyorum- gazilik unvanı verildi. Tabii ki
verilsin, itirazımız yok. Asker ve sivil çok sayıda vatandaşımız terörle
mücadelede şehit olmakta veya değişik derecelerde yaralanmaktadır ama mevcut
yasal düzenlemelere göre gazi sayılabilmek için en az yüzde 40 oranında uzuv
kaybı gerekmektedir. Yüzde 40 oranının altında kalanlar, hayatlarını küçük
miktarda nakdî tazminat dışında herhangi bir devlet desteği olmaksızın
sürdürmek zorundadır. Bu vatandaşlarımız vücutlarında taşıdıkları izlerle iş
bulmakta zorlandıklarından dolayı çok ciddi geçim sıkıntısı çekmektedirler.
Sayın Başkan,
değerli milletvekilleri; 3713 sayılı Terörle Mücadele Kanunu kapsamında,
terörle mücadele ederken malul olan er, erbaş ve köy korucularının hayatlarını
kaybetmeleri hâlinde yakınlarına farklı tutarda emekli aylıkları
bağlanmaktadır. Terörle mücadele ederken şehit olan muvazzaf asker, polis gibi
kamu görevlilerinin anne ve babalarına şehit aylığının tamamı ödenirken
askerlik görevini yaparken şehit olan er ve erbaşlar ile köy korucularının anne
ve babalarına yarısı oranında aylık bağlanmaktadır. Şehit anne ve babalar
arasında ayrım yapılması toplumsal vicdanı, inanıyorum ki sizlerin de vicdanını
rahatsız etmektedir. Zaten, evlatlarını, çocuklarını kaybedip ocağına ateş
düşmüş bu insanların yürekleri yanmış, devletten herkesi kucaklayacak bir
sosyal devlet anlayışını beklemektedir. Biz bu yüzden…
(Mikrofon
otomatik cihaz tarafından kapatıldı) 
BAŞKAN – Lütfen
tamamlayın.
KADİM DURMAZ
(Devamla) – Tamamlıyorum Sayın Başkanım.
Oysa ülkemize ve
halkımıza karşı yönelen her türlü saldırıya karşı şehit olmayı göze alarak
mücadele eden, bu uğurda yaralanan kamu görevlisi veya sivil bütün
vatandaşlarımıza sahip çıkmak hepimizin en asli görevidir.
Değerli
milletvekilleri, bilindiği üzere, gazi ve şehit yakınlarının ve harp
malullerinin elektrik ve su faturalarında indirim sağlanmaktadır. Gelin,
bunların doğal gaz, internet ve telefon faturalarına da bir dokunuş yapıp
bunlara bir moral verelim, yaşadıkları günlerde devletin yanlarında olduğunu
hissettirelim. 
Ben, özellikle vergilendirme
oranları dikkate alındığında ciddi bir gider kalemi hâline gelen bu ödemelerde
indirime gidilmesi veyahut gider kalemlerinden vergi alınmaması dahi anlamlı
bir jest olacaktır diyor, yüce Meclisi saygıyla selamlıyor, hepinizin kıymetli
oylarıyla, Cumhuriyet Halk Partisinin önergesine, şehit aileleri ve yakınlarını
güldürmek için destek istiyorum.
Teşekkür ederim.
(CHP sıralarından alkışlar)
BAŞKAN –
Teşekkür ederiz Sayın Durmaz.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
MEHMET MUŞ
(İstanbul) – Sayın Başkan, 60’a göre…
BAŞKAN – Sayın
Muş…
IV.- AÇIKLAMALAR (Devam)
33.- İstanbul Milletvekili Mehmet Muş’un, AK PARTİ olarak şehit
yakınları ve gazilerle ilgili atılması gereken adımlar noktasında hiçbir zaman
tereddüt etmediklerine ilişkin açıklaması
MEHMET
MUŞ (İstanbul) – Sayın Başkan, değerli milletvekilleri; şehit yakınları ve
gaziler bize milletimizin birer emanetidir. Biz AK PARTİ olarak hükûmete
geldiğimiz ilk andan itibaren bu konuda atılması gereken adımlar noktasında
hiçbir zaman tereddüt etmedik, bundan sonra da etmeyiz. Çünkü, şehit, kendi
canını vatanı uğruna veren kişi ve onların yakınları hepimize emanet, aynı
şekilde gaziler de. Bu anlamda hiçbir tereddüt hiçbir zaman göstermeyiz.
Türkiye’de bizim dönemimizde de, geçmiş dönemlerde de düzenlemeler yapıldı ama
biz bunu aldığımızdan daha ileriye götürdük, bundan sonra da şehit ve
gazilerimizle ilgili konularda asla geri adım atmayız, daha ilerisini
onlara kazandırmak için çaba sarf ederiz.
BAŞKAN
– Teşekkürler Sayın Muş.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN
- Diğer önergeyi okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 52’nci maddesinin sonuna aşağıdaki
cümlenin eklenmesini arz ve teklif ederiz.
"İkinci
fıkranın (a) ve (b) bentleri kapsamında hayatını kaybedenlerin yakınlarından
istihdam hakkını kullananların ataması da yardımcı hizmetler dışındaki memur
unvanlı kadro ve pozisyonlara yapılır.”
 Mustafa Kalaycı İsmail
Faruk Aksu Erkan Akçay
 Konya İstanbul Manisa
 Fahrettin Oğuz Tor Mehmet
Necmettin Ahrazoğlu Zihni Açba
 Kahramanmaraş Hatay Sakarya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz.
BAŞKAN – Önerge
üzerinde Konya Milletvekili Sayın Mustafa Kalaycı. 
Buyurun. (MHP
sıralarından alkışlar)
MUSTAFA KALAYCI
(Konya) – Sayın Başkan, değerli milletvekilleri; yüksek heyetinizi hürmetle
selamlıyorum. 
Görüştüğümüz
maddeyle gaziler ve şehit yakınlarının istihdam hakkından yararlanmasında
aranan 46 yaş sınırı kaldırılmakta, şehitlerin anne, baba ve kardeşlerinin
istihdam hakkını kullanamaması durumunda bu hakkın şehidin çocukları veya eşi
tarafından kullanılabilmesine imkân tanınmakta, ayrıca gazilerin “hizmetli”
unvanlı kadro ve pozisyonlar yerine “memur” unvanlı kadro ve pozisyonlara
atanmaları düzenlenmektedir. 
Milliyetçi
Hareket Partisi olarak yapılan düzenlemeyi desteklemekle birlikte, şehit
yakınlarının da memur unvanlı kadro ve pozisyonlara atanmaları görüşündeyiz ve
önergemiz de bu yöndedir. 
Son yıllarda
şehit aileleri ve gazilere yönelik çok önemli yasal düzenlemeler yapılmıştır,
birçok hak ve imkân verilmiştir ancak gazilerimize ve şehit ailelerine sağlanan
imkân ve haklarda onları ayrıma tabi tutan, mağdur eden uygulamalar da
bulunmaktadır. 15 Temmuz melun darbe girişiminde şehit düşen ve malul olan
kardeşlerimiz ile yıllardır terörle mücadelede şehit düşen ve malul olan
kardeşlerimiz için bağlanan aylıklar ve ödenen tazminatlar arasında çok ciddi
farklar oluşmuştur. Şehitler ve gaziler arasında ayrım yapılması gönülleri
incitmekte, vicdanları sızlatmaktadır. Onlar arasında ayrımcılık yapmak asla
kabul edilemez. Bu yanlışlık derhâl düzeltilmeli, 667 sayılı Kanun Hükmünde
Kararname’yle düzenlenen aylık ve tazminatlardan terörle mücadele şehit ve
gazileri de yararlandırılmalıdır. 
Gazi
ve şehit yakınlarına verilen kartlarda da farklılık bulunmaktadır. 15 Temmuz
gazilerine verilen kartlarda kart sahibi gazi ise sadece “gazi”, şehit
yakınıysa “şehit yakını”, gazi yakınıysa “gazi yakını” yazmaktadır. Aile ve
Sosyal Politikalar Bakanlığınca verilen ücretsiz seyahat kartında ise “şehit
yakını, gazi, gazi yakını ve vazife malulü yakını” diye hepsi birlikte
yazmaktadır. Gazilerimiz seyahat kartı değil, kendilerini gazi olarak
tanıtacağı onurlu bir kimlik istemektedir.
Gazilerimizin
kendi evi gibi gördükleri ve hayata tutunmalarında önemli bir yeri olan TSK
Rehabilitasyon ve Bakım Merkezi geçen yıl Sağlık Bakanlığına bağlanmıştır.
Gazilerimiz bu durumla birlikte birçok sorunla karşı karşıya kaldıklarını ve
bunun için bir hayli üzüldüklerini söylemektedir. Rehabilitasyon Merkezinin
milletimizden toplanan paralarla gazilerimiz için yapıldığı da dikkate alınarak
eskiden olduğu gibi, gazilerimizin gerektiği ölçüde özel tedavi görmeleri
mutlaka sağlanmalıdır. 
Maluliyetlerinden
dolayı çalışma ortamında sıkıntı çeken gazilerimize üç bin altı yüz günde
emekli olabilme hakkı tanınmalıdır. Ordu ve polis vazife malulleri de yüzde 25
maaş artışından yararlandırılmalı ve çalışmaya başladıklarında aylıkları
kesilmemelidir. Şehit çocuklarının hepsine kamuda iş hakkı verilmelidir.
Şehitlerin ve vefat eden gazilerin ana ve babalarına bağlanan aylık yetersiz
olup mutlaka artırılmalıdır. Terörle mücadelede malul sayılmayacak derecede
yaralanan, malul sayılmayan gazilerin hiçbir hakkı bulunmamaktadır. Malul
sayılmayan gazilerimize öncelikle onurla taşıyacakları ve çocuklarına gururla
anlatacakları gazilik madalyası verilmelidir. Kimseye muhtaç olmadan
hayatlarına devam edebilmeleri sağlanmalı, öncelikli iş hakkı tanınmalı,
serbest seyahat kartı ve faizsiz konut kredisi hakkı verilmeli, özellikle de
sağlık hizmetlerinde katılım payı muafiyeti tanınmalıdır. 
Kore ve Kıbrıs gazilerimizin
gelir ve iş durumuna bakılmaksızın hepsine aynı tutarda şeref aylığı
bağlanmalıdır. Muharip gazilerimiz de istihdam hakkından ve faizsiz konut
kredisinden yararlanabilmelidir. Devlet Övünç Madalyası alanlara şeref aylığı
bağlanmalıdır. Muharip gazilerimizin çoğuna Devlet Övünç Madalyası
verilmemiştir. Kore gazilerine Kore Hükûmeti tarafından madalya verilmiş ancak
ülkemizce verilmemiştir. Kıbrıs gazilerinden madalya ücreti alınmaktadır.
Muharip gazilerimizden madalya için para istenmesi ayıbı ortadan kaldırılmalı
ve tümüne onurla ve gururla taşıyacakları madalyaları verilmelidir. 
Teşekkür ediyor,
saygılar sunuyorum. (MHP sıralarından alkışlar)
BAŞKAN -
Teşekkür ederim Sayın Kalaycı. 
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 52’nci maddesinde yer alan
“kullanmaması durumunda” ibaresinin “kullanmaması halinde” şeklinde değiştirilmesini
arz ve teklif ederiz.
 Filiz Kerestecioğlu Demir Mithat
Sancar Ziya Pir
 İstanbul Mardin Diyarbakır

 Müslüm Doğan Mehmet
Ali Aslan Mahmut Toğrul
 İzmir Batman Gaziantep
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz.
BAŞKAN – Önerge
üzerinde Gaziantep Milletvekili Sayın Mahmut Toğrul.
Buyurun. (HDP
sıralarından alkışlar)
MAHMUT TOĞRUL
(Gaziantep) – Teşekkürler Sayın Başkan. 
Değerli
milletvekilleri ve Meclisin emekçileri; hepinizi saygıyla selamlıyorum. 
Değerli
arkadaşlar, bu torba yasayla AKP Hükûmeti emekçiye, işçiye yeni vergiler
yüklerken rantiyeciye de rant sağlamaya devam ediyor.
Aslında, bugün,
Türkiye'nin kanayan yaralarından bir başka alan olan, KHK’yle ihraç edilen kamu
emekçilerinden bahsetmek istiyorum. Değerli arkadaşlar, OHAL’den sonra
KHK’lerle kamudan bugüne kadar 150 bin civarında kamu personeli ihraç edildi.
Son derece subjektif kararlarla ihraç edilen kamu personeliyle ilgili adli veya
idari bir soruşturma yapılmaksızın bu insanlar işlerinden edildi. KHK’yle bu
insanların hukuka, adalete gitmelerinin de önüne geçildi. İç hukuk yolları
olmadığı için bu insanlar AİHM’e başvurmak istediler. AİHM’e yapılan
başvurular, AKP Hükûmeti ile AİHM’in yaptığı görüşmeler neticesinde, bir OHAL
Komisyonu kurulması marifetiyle, AİHM’den bu OHAL Komisyonuna iade edildi.
Peki, değerli arkadaşlar, bugüne kadar bu OHAL Komisyonu ne yaptı? Herhangi bir
çalışma yapmış mıdır? Şu ana kadar, bildiğimiz kadarıyla bu OHAL Komisyonuna on
binlerce başvuru var ve bu OHAL Komisyonu şu ana kadar bu dosyaları nasıl
inceliyor, neye göre inceliyor, bu incelemesinin neticesinde bugüne kadar
varmış olduğu bir sonuç var mıdır bilmiyoruz.
Bakın, emekçiler
işlerini istiyor Nuriye ve Semih örneğinde olduğu gibi. İşlerini istedikleri
için bugün 2 insanımızı neredeyse ölümün eşiğinde bırakmışız. OHAL Komisyonu
neden bunu incelemiyor değerli arkadaşlar? Neden bir an önce bu insanlarla
ilgili bir karar verme yoluna gitmiyor? Bu insanlar yaşamlarını yitirdikten
sonra mı OHAL Komisyonu inceleyecek veya OHAL Komisyonu toplam başvuruların
tamamını inceleyip öyle mi bir karar verecek? Gerçekten, bu nasıl bir
adaletsizlik ve vicdansızlıktır. Bunu gerçekten, bir kez daha düşünmeli ve bir
an önce, bu OHAL Komisyonu, yaptığı incelemeleri, bu insanlarla ilgili verdiği
kararı en azından peyderpey açıklamalı ki bu insanlar ya işlerine dönebilsinler
ya da AİHM’deki hukuksal mücadelelerine devam etsinler. 
Değerli
arkadaşlar, bir başka önemli meselemiz daha var. Bugün, özellikle, Sağlık
Bakanlığında çalışan -başka bakanlıklarda da söz konusu- birçok insan KPSS
puanıyla atanıyor, tayin yeri belli oluyor, kurumu belli oluyor ama uzun bir
süre bekletiliyor. Neden? İşte, “Hakkınızda güvenlik soruşturması yürütülüyor.”
Güvenlik soruşturması aylarca bekletildikten sonra bu insanların çoğunun eline
bir kâğıt parçası yazılıyor ve “657’ye göre siz devlet memuru olamazsınız.”
deniliyor. Bunun yüzlerce örneği şu anda bize başvurular şeklinde geliyor
değerli arkadaşlar. Peki, bu atamalar neden yapılmıyor? Güvenlik soruşturması
ya da 657’ye uygunluğu neye göre belirleniyor? Bunlar tamamen subjektif
kararlar, tamamen görüntüde, var olan olağanüstü hâl durumundan yararlanılarak
yapılan iş ve işlemler. Bir defa, bu insanların kazanmış oldukları hakları
hiçbir şekilde gasbedilmemelidir, bu insanlar derhâl görevlerine
başlatılmalıdır. Değerli arkadaşlar, bu insanlar yıllarca emek vermişler,
okumuşlar ve atamaları yapılmış ama sizin iki dudağınızın arasındaki bir
kararla bu insanları görevlerine başlatmıyorsunuz; Millî Eğitimde böyle, Sağlık
Bakanlığında böyle. 
Gerçekten,
OHAL’den sonraki KHK’lerle ihraç edilenlerin, Türkiye'nin vicdanı olan
aydınların bir an önce görevlerine başlatılmaları gerekiyor. Bakın, binlerce, 5
binin üzerinde akademisyenimizi, aydınımızı üniversitelerinden kopardık.
Dediğim gibi, kararlar son derece subjektif, hiçbir objektif kritere dayanmıyor
ve sadece, sizlerin KHK’yle yazdığınız bir isim listesinden oluşuyor bunlar. 
(Mikrofon
otomatik cihaz tarafından kapatıldı)
MAHMUT TOĞRUL
(Devamla) – Onun için, bir an önce OHAL Komisyonu bu işlemlerini bitirmeli ve
bu insanlar bir an önce görevlerine başlatılmalıdır diyorum, Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkür ederiz Sayın Toğrul.
Önergeyi
oylarınıza sunuyorum…
ENGİN ÖZKOÇ
(Sakarya) – Karar yeter sayısı…
BAŞKAN – Karar
yeter sayısı arayacağım.
Kabul edenler…
Kabul etmeyenler…
Elektronik
cihazla oylama yapacağız.
Oylama için üç
dakika süre veriyorum ve oylama işlemini başlatıyorum.
(Elektronik
cihazla oylama yapıldı) 
BAŞKAN – Karar
yeter sayısı vardır, önerge kabul edilmemiştir.
Maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
53’üncü madde
üzerinde üç önerge vardır, önergeleri aykırılık sırasına göre işleme alacağım. 
Türkiye Büyük Millet Meclisi Başkanlığına
Görüşülmekte
olan 502 sıra sayılı Bazı Vergi Kanunları ile Kanun ve Kanun Hükmünde
Kararnamelerde Değişiklik Yapılmasına Dair Kanun Tasarısı’nın 53’üncü
maddesinin aşağıdaki şekilde değiştirilmesini arz ve teklif ederiz. 
Saygılarımızla.

 Bihlun Tamaylıgil  Bülent
Kuşoğlu  Zekeriya Temizel
 İstanbul  Ankara
 İzmir
 Utku Çakırözer  Lale
Karabıyık  Musa Çam
 Eskişehir  Bursa
 İzmir
 Burcu Köksal
 Afyonkarahisar 
MADDE 53- 3713
sayılı Kanuna aşağıdaki geçici madde ilave edilmiştir. 
“GEÇİCİ MADDE
18- Bu Kanunun ek 1 inci maddesinin üçüncü fıkrasının (a), (b), (c) ve (ç)
bentlerinde sayılan maluller ile 15/8/2016 tarihli ve 670 sayılı Olağanüstü Hal
Kapsamında Alınması Gereken Tedbirler Hakkında Kanun Hükmünde Kararnamenin 9
uncu maddesine göre tazminat hakkından yararlandırılanlardan bizzat istihdam
hakkından yararlanarak bu maddenin yayımı tarihinden önce hizmetli unvanlı
kadro ve pozisyonlara atanan ve halen bu unvanda görev yapanların bu maddenin
yayımını takip eden ayın 14'ü itibarıyla kadro ve pozisyon unvanları başka bir
işleme gerek kalmaksızın memur olarak değiştirilmiş sayılır.”
BAŞKAN –
Komisyon önergeye katılıyor mu? 
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım. 
BAŞKAN – Hükûmet
katılıyor mu? 
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz. 
BAŞKAN – Önerge
üzerinde Afyonkarahisar Milletvekili Sayın Burcu Köksal. 
Buyurun. (CHP
sıralarından alkışlar)
BURCU KÖKSAL
(Afyonkarahisar) – Sayın Başkan, değerli milletvekilleri; 502 sayılı torba
yasanın 53’üncü maddesi üzerine söz almış bulunmaktayım. Genel Kurulu saygıyla
selamlıyorum. 
Evet, son
zamanlarda beni son derce üzen, inciten bir durumu burada sizlerle paylaşmak
istiyorum. Şehitlerimiz ve gazilerimiz arasında ne yazık ki iktidar kanadı
tarafından bir ayrımcılık yapılıyor. Burada AKP Grubuna kısa bir hatırlatma yapmak
istiyorum: Bu ülkedeki tek şehit ve gazi 15 Temmuz şehitleri ve gazileri
değildir; bu ülkede terörle mücadele sırasında canlarını ortaya koyan,
cumhuriyetin devamı için, bu ülke için canlarını feda eden, uzuvlarını veren,
yaralanan şehitlerimize, gazilerimize de lütfen aynı hakları, eşitliği tanıyın.
Aile ve Sosyal Politikalar Bakanlığı bir kart vermiş, 15 Temmuz gazilerinin
Bakanlık tarafından verilen kartlarında “gazi” yazıyor arkadaşlar ama terörle
mücadele esnasında yaralanan gazilere verilen kartlarda “vazife malulü”
yazıyor, orada bile bir ayrımcılık var. Ve bakın, bir şeyden daha bahsetmek
istiyorum özellikle, bir şehidimiz, Tayfur Çankaya, terörle mücadele esnasında
şehit oldu, bu topraklar için ve onun annesi Şerife anne, bugün, İŞKUR üzerinden
okullarda hizmetli olarak çalışmak için müracaat ediyor. Bu annemize bağlanan
maaş 900 lira. Bu ülkedeki açlık sınırını, yoksulluk sınırını düşündüğünüzde,
asgari ücreti düşündüğünüzde neredeyse hiç sayılacak bir para. Geçinemediği
için evin bütçesine katkı olsun, geçimimi sağlayayım diye hizmetli olarak yani
-diğer bir anlatımla- okullarda temizlik yapmak için, sınıfları, okulun
tuvaletlerini temizlemek için iş müracaatında bulunuyor Millî Eğitim
Müdürlüğüne ve Şerife anneye verilen cevap aynen şu: “Senin maaşın var, sana iş
veremeyiz.” Bir şehit annesine verilen cevap arkadaşlar. Ve bu, bugün
geldiğimiz noktada ne kadar ayrımcılık yapıldığını, şehitlerimizin emaneti olan
yakınlarına iktidar tarafından, iktidarın atadığı yöneticiler tarafından nasıl
davranıldığının bir kanıtı. 
Yine başka bir
şehidimiz, Mehmet Tankül, yıllarca GATA’da tedavi gördü, yıllar boyunca. Aile
sürekli, seçim bölgem Afyonkarahisar’dan Ankara’ya gidip geldi. Maddi yönden
birçok sıkıntı çekti ve en sonunda şehidimiz Hakk’ın rahmetine kavuştu. Ondan
sonra babası, üç odalı evinin kredi borcunu ödemekte zorlandı. 11.850 liralık
kredi borcu arkadaşlar. Anayasa’da ne diyor? “Pozitif ayrımcılık.” diyor değil
mi? Ama o pozitif ayrımcılık bile yapılmadı ve o baba şu anda o borcu ödemekte
zorlanıyor, belki de icralık olacak. İşte yapılan başka bir ayrımcılık daha. 
Ve
iktidara yakın bir gazetede, size yakın bir gazetede bir köşe yazarı,
kanaatimce gazinin ne olduğunu, gaziliğin nasıl yüce bir değer olduğunu
bilmeyen, anlamayan bir gazeteci, kendi yazdığı köşe yazısında gazilere hakaret
ediyor. Ama sizde bu konuda tık yok. “Benim gazimi nasıl küçümsersin, nasıl
hakaret edersin? Bunu yapmaya kimsenin hakkı yok.” bile diyemediniz arkadaşlar.

Ve
bu torba yasada engellilerin aracıyla ilgili 90 bin liralık bir vergi
kısıtlaması getiriyorsunuz. Biliyor musunuz gazilerimizden engelli olan birçok
gazimiz var ve sizin bu getirdiğiniz yasa yüzünden onlar vergi ödemek zorunda
kalabilecekler.
Yine, bu 53’üncü
maddede özellikle şehit yakınlarının bizden bir talebi var. Şimdi
vicdanlarınıza sesleniyorum: Birçoğunuzun evladı var, annesiniz, babasınız,
ebeveynsiniz, hepimizin çocukları var. Onlar ne istiyorlar biliyor musunuz,
terörle mücadele esnasında yakınını kaybetmiş, evladını, anasını, babasını,
kardeşini kaybetmiş şehit yakını? İlköğretim, ilkokul, ortaokul mezunları atama
yapılırken onlar da hizmetli olarak değil, memur kadrosuna göre atanmak
istiyorlar. 
(Mikrofon
otomatik cihaz tarafından kapatıldı) 
BURCU KÖKSAL
(Devamla) - Onların ofis temizliği, tuvalet temizliği, kazan dairesi temizliği
yapmasını istemiyorlar.
İşte, onun için,
gelin –bu, siyasetüstü bir mesele- hep beraber onlara da bu hakkı tanıyalım.
Gazilere verilen hizmetli yerine memur unvanı olarak atanması yönündeki teklifi
şehit yakınlarını da kapsar hâle getirelim, onlara da bu hakkı verelim. 
Herkese
saygılarımla. (CHP sıralarından alkışlar) 
BAŞKAN –
Teşekkür ederiz Sayın Köksal.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
MEHMET MUŞ
(İstanbul) – Sayın Başkan…
BAŞKAN - Sayın
Muş…
IV.- AÇIKLAMALAR (Devam)
34.- İstanbul Milletvekili Mehmet Muş’un, şehit yakınları ve gaziler
arasında herhangi bir ayrım yapmalarının söz konusu olmadığına ve Suriyelilerin
üniversiteye sınavsız girmediklerine ilişkin açıklaması
MEHMET MUŞ
(İstanbul) – Sayın Başkan, bizim, şehit yakınları ve gaziler arasında herhangi
bir ayrım yapmamız söz konusu değildir. Bunu az önceki ifadelerimde dile
getirdim. Şehitler de, gaziler de, onların yakınları da bize, bu millete
emanettir. Onların yakınları hepimizin emanetidir. O açıdan, hak etmediğimiz,
benimsemediğimiz, anlayışımızla, yaklaşımımızla bağdaşmayan şehit ve gaziler
arasında ayrım gibi bir şeyi kabul etmemiz mümkün değildir. 
Bir diğeri: Az
önce de söyledim, şehit yakınları ve gazilerimiz söz konusu olduğu zaman
partimiz iktidarda olduğu müddetçe önemli adımlar attı. Bunu hem şehit
yakınlarımız hem gazilerimiz gayet iyi bilmektedir. 
Ve
bir şeyi daha burada dile getirmek istiyorum: Suriyeliler üniversitelere
sınavsız girmiyor. Yabancı öğrencilerin tabi olduğu… Üniversitelerin belli bir
kontenjanı var tüm yabancı öğrenciler için. Bu yabancı öğrenciler arasında bir
sınav yapılıyor, tüm ülkelerde böyledir bu. O sınavda, herkesin aldığı puana
göre, üniversitenin ayırdığı kontenjana göre bir yerleştirme yapılır. Sistem bu
şekilde çalışmaktadır. 
Genel
Kurula bu anlamda bilgi vermek istedim. 
BAŞKAN
– Teşekkürler Sayın Muş. 
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN
- Diğer önergeyi okutuyorum: 
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 53’üncü maddesinin sonuna aşağıdaki
cümlenin eklenmesini arz ve teklif ederiz.
"İkinci
fıkranın (a) ve (b) bentleri kapsamında hayatını kaybedenlerin yakınlarından
istihdam hakkından yararlanarak bu maddenin yayımı tarihinden önce hizmetli
unvanlı kadro ve pozisyonlara atanan ve halen bu unvanda görev yapanların, bu
maddenin yayımını takip eden ayın 14'ü itibarıyla kadro ve pozisyon unvanları
başka bir işleme gerek kalmaksızın memur olarak değiştirilmiş sayılır.”
 Mustafa Kalaycı İsmail
Faruk Aksu Fahrettin Oğuz Tor
 Konya İstanbul Kahramanmaraş
 Mehmet Necmettin Ahrazoğlu Zihni
Açba Erkan Akçay
 Hatay Sakarya Manisa
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz.
BAŞKAN
– Önerge üzerinde İstanbul Milletvekili Sayın İsmail Faruk Aksu…
Buyurun.
(MHP sıralarından alkışlar)
İSMAİL
FARUK AKSU (İstanbul) – Sayın Başkan, sayın milletvekilleri; 502 sıra sayılı
Kanun Tasarısı’nın 53’üncü maddesi hakkında Milliyetçi Hareket Partisi Grubu
adına söz aldım. Genel Kurulu ve aziz milletimizi saygıyla selamlıyorum. 
Bize
göre, şehit ve gazilerimizin hatıraları millî haysiyetimize ve millî şerefimize
emanettir. Dolayısıyla onlarla ilgili her düzenlemeye, her girişime bu gözle
baktığımızı ifade etmek istiyorum. Görüştüğümüz 53’üncü madde, 52’nci maddeyle
yapılan düzenlemenin tamamlayıcısı niteliğinde olduğu için iki maddenin
birlikte değerlendirilmesi yerinde olacaktır. Bilindiği gibi, 3713 sayılı
Kanun’da hâlen şehit yakınları için iki istihdam hakkı bulunmaktadır. Bu hakkın
birini ana, baba veya kardeşler, diğerini de eş ve çocuklar kullanmaktadır.
Anne, baba ve kardeşlerden hiç birisinin bulunmaması hâlinde iki istihdam hakkı
eş ve çocuklar tarafından, eş ve çocuklardan hiçbirisinin bulunmaması
hâlindeyse anne, baba ve kardeşler tarafından kullanılmaktadır. Bu hak sahibi
gruplardan birisinde bir hak sahibi bulunması hâlindeyse istihdam hakkı diğer
hak sahibi grubuna geçmemektedir. 
52’nci madde
düzenlemesiyle anne, baba ve kardeşlerin kullanmak istememesi hâlinde bu hakkın
eş ve çocuklar tarafından kullanılması öngörülmektedir. Ayrıca, yapılan
düzenlemeyle 45 yaşını geçen tüm hak sahiplerinin de kamu kurum ve
kuruluşlarına atanmasına imkân sağlanmaktadır.
Düzenlemeyle
ayrıca terörle mücadele esnasında yaralanan vazife malulleri ile 15 Temmuz
darbe kalkışmasının bastırılması esnasında yaralananlardan ilkokul, ortaokul ve
ilköğretim mezunlarının memur unvanlı kadro ve pozisyonlara atanmaları mümkün
hâle getirilmektedir. 
53’üncü maddeyle
ise Terörle Mücadele Kanunu’na eklenmesi öngörülen geçici maddenin yayımı
tarihine kadar geçen sürede hizmetli unvanıyla görev yapan gazilerin kadro ve
pozisyonlarının memur olarak değiştirilmesi amaçlanmaktadır.
Değerli
milletvekilleri, yapılan düzenlemeyi destekliyoruz. Komisyonda da bunu ifade
ettik. Yine Komisyonda ifade ettiğimiz bir başka husus da bu düzenlemenin şehit
yakınlarını da kapsaması gerektiğidir. Önergemiz de bu yöndedir. Zira,
düzenleme şehit yakınlarını kapsamamaktadır. Aslında, şehit yakınları ve
gazilerle ilgili mevzuatta hep birlikte yer almıştır bu düzenlemeler. Burada da
aynı ilkenin gözetilerek şehit yakınlarının kapsama alınmasını ve onlardan
hizmetli kadrosunda bulunanların da memur olarak atanmalarını gerekli
görüyoruz.
Milliyetçi
Hareket Partisi olarak gaziler ile şehitlerimizin emanetleri olan
çocuklarımızın tümüne istihdam hakkı verilmesini savunuyoruz. Gazi ve şehit
ailelerine yapılan sosyal tazmin ödemelerinin onurlu bir hayat sürdürebilecek
düzeyde olmasını; malul sayılmayan gazilerin mağduriyetlerinin giderilmesini;
şehit ve gazi çocuklarının anne veya babalarının mesleklerini icra etmek
istemeleri hâlinde gerekli şartları taşıyanların bu mesleklere sınavsız,
doğrudan getirilmelerini; şehit ve gazi çocuklarının her kademedeki eğitim
harcamalarının devlet tarafından karşılanmasını ve yükseköğretime girişlerinde
kendilerine kontenjan ayrılmasını istiyoruz. Şüphesiz ki bu düzenlemeler, güç
şartlarda terörle mücadele eden kahramanların moralinin yükselmesini,
şehitlerimizin eş ve çocukları ile gazilerimizin de mutlu olmasını
sağlayacaktır.
Değerli
milletvekilleri, bu vesileyle bir başka hususa da dikkat çekmek istiyorum.
Bilindiği üzere, devlet memurları hizmet sınıflarına ayrılmışlardır, bunlardan
birisi de yardımcı hizmetler sınıfıdır. Devlet Memurları Kanunu’nun yürürlüğe
girdiği tarihten itibaren, özellikle de kamu kurumlarının birçok kamu hizmetini
hizmet satın alma yoluyla karşılayabilme imkânı getirildiğinden bu yana
yardımcı hizmetli personel ihtiyacı azalmıştır, kalanların yaptığı işler de
daha ziyade genel idareyle ilgili işlerdir. Bu sebeple, anılan hizmet sınıfında
bulunan yaklaşık 110 bin personelin genel idare hizmetleri sınıfındaki
durumlarına uygun kadrolara geçirilmesi yerinde olacaktır. Bu konuda Milliyetçi
Hareket Partisi olarak hem Meclis araştırma önergesi hem de kanun teklifi
verdiğimizi de belirtmek istiyorum.
Bu düşüncelerle,
şehit yakınlarının da memur unvanlı kadrolara geçirilmesini istediğimiz
önergemize destek vermenizi bekliyoruz ve sizleri saygıyla selamlıyorum. (MHP
sıralarından alkışlar) 
BAŞKAN –
Teşekkür ederiz Sayın Aksu.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 53’üncü maddesinde yer alan
“yararlandırılanlardan” ibaresinin “yararlandırılan kişilerden” şeklinde
değiştirilmesini arz ve teklif ederiz.
 Filiz Kerestecioğlu Demir Mithat
Sancar Müslüm Doğan
 İstanbul Mardin İzmir
 Ziya Pir Mehmet
Ali Aslan Ayşe Acar Başaran
 Diyarbakır Batman Batman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
ÇALIŞMA VE
SOSYAL GÜVENLİK BAKANI JÜLİDE SARIEROĞLU (Ankara) – Katılmıyoruz.
BAŞKAN – Önerge
üzerinde Batman Milletvekili Sayın Ayşe Acar Başaran.
Buyurun. (HDP
sıralarından alkışlar) 
AYŞE
ACAR BAŞARAN (Batman) – Sayın Başkan, değerli milletvekilleri; birkaç gündür bu
torba kanun üzerinde konuşuyoruz. Bence tek bir cümle söylenebilir: Bu torba
kanunun bütünen derhâl çekilmesi. Çünkü gerçekten hani, böyle “Bindik bir
alamete, gidiyoruz kıyamete.” gibi bir torba yasa yani ne topluma faydası var
ne şu anda gerçekten toplumun beklentilerini karşılayacak bir torba yasa ve
gerçekten, daha önce de zaten uzmanlarından da görüş alınmamış şekilde önümüze
konan bir torba yasa. 
Hazır
bu kadar ekonomiden, toplumun içerisindeki o durumdan söz etmişken aslında
basına çok da yansımayan bir mevzu daha var, gerçekten özel bir ilgi gerekiyor
bunu öğrenmek için: Dolar şu anda 3,9’u aştı, haberlerde yok; euro 4,59’u
geçti, haberlerde yok. Evet, değerli arkadaşlar, ekonomik krizlerin geri dönüşü
vardır, toplumlar ekonomik krizler yaşayabilir, dediğim gibi, bunun geri
dönüşünün, bunu aşmanın yolları, yöntemleri vardır. Ama yolu ve yöntemi
olmayan, geri dönüşü olmayan başka şeyler vardır; o da toplumda yaratılan
ayrımcılık, toplumda yaratılan bölünmüşlük, toplumda yükseltilen nefret
dalgası.
Bunun
bir örneğini birkaç gün önce gördük, hepimiz tanık olduk, federe Kürdistan
bölgesinde ve İran’da meydana gelen depremde, özellikle sosyal medya üzerinden
çok sayıda nefret söyleminin yayıldığını gördük. Evet, hastanede çalışan müdür
işinden çıkarılmış bugün, çok isabetli olmuş ama bu sadece bir kişinin münferit
olarak bir söylemi değil aslında, toplumun her alanına sirayet etmiş bir durum
olarak aslında karşımıza çıkıyor çünkü bunu ilk defa yaşamıyoruz değerli
arkadaşlar. Van depremini hatırlayın, Van depreminde “7,4 yetmedi mi?” diye
yine o dönem açıklamalar yapılmıştı. Yine bununla beraber, oraya güya yardım
malzemeleri diye gönderilen paketlerden taş ve sopalar çıkmıştı. Ama “Acaba
toplumun bu noktaya gelmesinin temel nedeni nereden kaynaklanıyor?” denirse
bence herkesin kendini biraz sorgulaması gerekiyor, en çok da siyasetçilerin
kendini sorgulaması gerekiyor.
Değerli
arkadaşlar, bütçe görüşmeleri sırasında özellikle bir milletvekilinin
söyleminin toplumda nasıl bir etki yaratacağını görmek gerekiyor. Bir
milletvekili, barış akademisyenleriyle ilgili şu cümleyi kullanmış: “Bu
bildiriye imza atan hiçbir akademisyene, siyasetçiye, gazeteciye hiçbir ülkede
yaşama hakkı bile vermezler, bırak hapishaneyi, yaşama hakkı bile vermezler.”
Değerli
arkadaşlar, bir siyasetçi, toplumun seçerek gönderdiği, kendine vekil tayin
ettiği biri bu cümleyi kullanırsa toplumdaki yarılmayı nasıl önleyeceğiz biz?
Bunun toplumda nasıl bir kelebek etkisiyle yayılacağını, toplumda iç
çatışmanın, toplumda huzursuzluğun nasıl yükseleceğini tahmin edemiyor muyuz
acaba ya da bu çok da bizim gündemimizde yok, çok da umursamıyor muyuz? Ne
demek? “Yaşam hakkı bile tanımazlar.” Bu, bence bütün herkes açısından kabul
edilemez ve kınanması gereken bir cümle. 
Yine, bir başka
olaydan söz edelim. Amerika Birleşik Devletleri’nde -hatırlarsınız, AKP Genel
Başkanı gitti- korumaları oradaki insanlara saldırdı ve bir Dışişleri Bakanımız
Amerika’ya gitti, saldırganlarla kahramanmışlar edasıyla fotoğraf çektirdi.
Bununla ilgili önerge verdik, önergemiz iade edildi. Peki, iade gerekçesi ne?
Hiç. Kişiselleştirilme meselesi. Cevap verilemiyor mu? Yani şu soruya cevap
verilemiyor mu, “Kabinenizde bulunan bakanların şiddet ve nefret saikiyle
hareket eden saldırganlarla fotoğraf çektirdiğinden haberdar mısınız?” sorusuna
cevap verilemiyor mu, yoksa, gerçekten, aslında, oradaki kişiler bütün Hükûmet
ve iktidar sıraları tarafından kahraman olarak mı görülüyor?
Değerli arkadaşlar,
saldırganlığı, saldırıyı, şiddeti bu kadar normalleştirmeyin. 
AYŞE SULA
KÖSEOĞLU (Trabzon) – Bunu siz mi söylüyorsunuz? Yapma Allah aşkına!
AYŞE ACAR
BAŞARAN (Devamla) – Toplum nezdinde bölüştürmeyi, toplum nezdinde huzursuzluğu
bu kadar yaymayın. Bakın, toplumdaki etkileri çok kötü oluyor. 
AYŞE SULA
KÖSEOĞLU (Trabzon) – Bu, sanal samimiyet! Az samimiyet ya!
AYŞE ACAR
BAŞARAN (Devamla) – Bakın, yarattığınız bu dil nedeniyle bir annenin cenazesi
burada, bu topraklarda mezarından çıkartıldı ve bunun geri dönüşü yok. 
AYŞE SULA
KÖSEOĞLU (Trabzon) – Bunu kimse kabul etmedi zaten. Bunu kimse savunmadı zaten.
AYŞE ACAR
BAŞARAN (Devamla) – Bir gün gelecek ki ekonomik krizi, vergileri unutabiliriz
ama o gün gelecek ki Van depreminde olduğu gibi, Hatun Tuğluk’ta olduğu gibi,
yine… 
AYŞE SULA
KÖSEOĞLU (Trabzon) – Ama az samimiyet lazım, az samimi olun, bu konuda az
samimi olun ya, başka bir şey söylemiyorum. 
AYŞE ACAR
BAŞARAN (Devamla) – …bugün barış akademisyenleri için söylenenler gibi, toplum
tarafından unutulmayacak ve bence hepimiz açısından bir utanç vesikası
olacaktır. 
AYŞE SULA
KÖSEOĞLU (Trabzon) – Toplum sizin yaptıklarınızı unutmayacak, unutmayacağız. 
AYŞE ACAR
BAŞARAN (Devamla) – Siz de utanacaksınız Ayşe Hanım.
Hepinizi
saygıyla selamlıyorum. (HDP sıralarından alkışlar) 
AYŞE SULA
KÖSEOĞLU (Trabzon) – Aynaya bakın lütfen, aynaya bakın, utanacak birini görmek
istiyorsanız aynaya bakın.
BAŞKAN –
Teşekkürler Sayın Başaran.
Önergeyi
oylarınıza sunuyorum: Kabul edenler… Kabul etmeyenler… Kabul edilmemiştir.
MEHMET MUŞ
(İstanbul) – Sayın Başkan…
BAŞKAN – Sayın
Muş…
MEHMET MUŞ
(İstanbul) – Sayın Başkan, bizim parti Genel Başkanımızın, Amerika’da yaşanan
bir olaydan dolayı sanki suçluymuş gibi burada lanse edilmesi Genel Başkanımıza
direkt bir sataşmadır, bu parti grubumuza bir sataşmadır. Bu açıdan bir söz
istiyorum sataşmadan dolayı.
AYŞE ACAR
BAŞARAN (Batman) – Genel Başkanla ilgili bir şey söylemedim Sayın Başkan, bir
sataşma da yok.
BAŞKAN –
Buyurun. (AK PARTİ sıralarından alkışlar) 
VII.- SATAŞMALARA İLİŞKİN KONUŞMALAR (Devam)
5.- İstanbul Milletvekili Mehmet Muş’un, Batman Milletvekili Ayşe Acar
Başaran’ın 502 sıra sayılı Kanun Tasarısı’nın 53’üncü maddesiyle ilgili önerge
üzerinde yaptığı konuşması sırasında AK PARTİ Genel Başkanına sataşması nedeniyle
konuşması
MEHMET MUŞ
(İstanbul) – Sayın Başkan, nefretin kimde olduğu kürsüden bile konuşuluyorken
belli oluyor. Burada bir yasama faaliyeti yapıyoruz, sayın hatip her kürsüye
çıktığı zaman aynı üslup ve tarzla hareket ediyor.
Amerika’da
yaşanan hadiseye bir açıklık getirelim, sağır sultan duydu bu hadiseyi. Orada
Amerikan polisinin eksik tedbirleri yüzünden, yetersiz tedbirleri yüzünden
konuk bir devlet başkanını, korumada yaşadığı zafiyetler yüzünden… 
DİRAYET TAŞDEMİR
(Ağrı) – Siz de dövdünüz.
MEHMET MUŞ
(Devamla) – Büyükelçiliğimizin rezidansının dibine kadar girmiş adamlar,
ellerinde pankartlar, terör örgütünün posterleri. Orada bir devlet başkanı var,
Amerikan polisi seyrediyor. Dolayısıyla, beraberinde eşlik eden korumalar bu
anlamda devreye girdiler. Ve orada, bakın, sadece korumalar değil, onlar da
orada yine, Sayın Cumhurbaşkanımızı karşılamaya gelen vatandaşlarımıza
saldırdılar. Sanki orada masum insanlar var, korumalar gitmiş onları
tartaklamış; buradan da topluma bir şiddet dalgası yayılıyor.
Bakın, ben iki
gündür konuşmamın başında Irak’ta yaşanan hadiseyle alakalı devletimizin bütün
imkânlarını seferber ettiğini, yardım noktasında ne kadar, kaç tır malzeme
gönderdiğimizi… Bakın, ilk ulaşan ekipler bu necip milletin bağrından kopan
arama ve kurtarma ekipleri oldu. İlk uçağı Süleymaniye’ye indiren bu ülkedir.
Bakın, orada, Erbil’de bölgesel yönetimin başbakanı çıkıyor, Türkiye’ye
teşekkür ediyor ama buradan bakıyorsunuz, münferit olaylar üzerinden toplumun
tamamını töhmet altında bırakıyor. 
Değerli
arkadaşlar, bir yerde bir deprem olsa, kaza olsa, afet olsa hangi insan bundan
sevinç duyabilir ya? Böyle bir şey, böyle bir akıl tutulması olabilir mi? Asıl
ırkçılık, asıl faşistlik bunları toplumun içerisinde böyle bir dille yaymaktır
değerli dostlar. 
Teşekkür
ediyorum. (AK PARTİ sıralarından alkışlar)
BAŞKAN –
Teşekkürler Sayın Muş.
Sayın Yıldırım…
AHMET YILDIRIM
(Muş) – Sayın Başkan, hatibimizin konuşması üzerinden ırkçılıkla suçladı. İç
Tüzük 69’a göre sataşmadan söz istiyorum.
BAŞKAN – Siz mi konuşacaksınız?
AHMET YILDIRIM
(Muş) – Evet.
BAŞKAN –
Buyurun.
6.- Muş Milletvekili Ahmet Yıldırım’ın, İstanbul Milletvekili Mehmet
Muş’un sataşma nedeniyle yaptığı konuşması sırasında Halkların Demokratik
Partisine sataşması nedeniyle konuşması
AHMET YILDIRIM
(Muş) – Teşekkür ederim Sayın Başkan.
Şimdi,
hatibimizin söylediği, Genel Başkanınızla ilgili olmayan, adını da hiç
anmadığı, yurt dışında yaşanmış bir olayı kalkıp Irak’taki depremzedelere
yardımla -ne ilgisi varsa- ilişkilendirmeniz akla zarar bir durum. Şimdi, siz
kalkıp insani yardımı siyasi bir pazarlık konusu mu yapıyorsunuz? Veya bir
insani yardım üzerinden gelişen süreci getirip başka bir yerdeki siyasi
eksikliğinizi örtme aracı olarak mı görüyorsunuz? 
Buradan bir yana
bırakarak söyleyelim; insan hakları karnesini bir ülke kendi içinde siyasi
iktidarın kendisine vereceği not üzerinden belirlemez. Evrensel düzeyde insan
hakları kurumları vardır ve her ülkenin insan hakları karnesiyle ilgili notunu
uluslararası kurumlar vermektedir ki siyasi iktidarın son üç dört yılda
direksiyonu kırmış olduğu aşırı güvenlikçi politikalar üzerinden, insan hakları
sıralamalarında dünya ölçeğinde ne kadar geriye gittiğini bütün dünya izliyor,
görüyor, takdir ediyor. Siz, kendi notunuzu kendinize veremezsiniz, hiç kimse
kendi karnesini kendisi dolduramaz. Bu ülkenin hukuk, insan hakları alanındaki
karnesi hiçbir şekilde övünemeyeceğimiz düzeyde irtifa kaybetmiştir, yoksa
demokrasi standartları bugünkü ölçüler üzerinden, sizin kendinize koyduğunuz
ölçüler üzerinden değerlendirilecekse ancak siz sadece kendinizi kandırmakla,
kendinizi avutmakla yetinmiş olursunuz. Avrupa’da insan hakları ihlalleriyle
ilgili Avrupa İnsan Hakları Mahkemesine intikal eden ve Avrupa İnsan Hakları
Sözleşmesi’nin sayısız maddesini ihlal eden uygulamaya bu ülkede siyasi iktidar
imza atmıştır ve siz bununla övünüyor olabilirsiniz. Biz övünmediğimiz gibi
sevinmiyoruz da bu karneye. Kötü karneye, bu ülkenin sahip olduğu insan hakları
açısından kötü karneye sevinilecek bir taraf yoktur ama övünülecek bir taraf
hiç yoktur diyorum.
Genel Kurulu
saygıyla selamlıyorum. (HDP sıralarından alkışlar)
BAŞKAN –
Teşekkürler Sayın Yıldırım.
MEHMET MUŞ
(İstanbul) – Sayın Başkan…
BAŞKAN – Buyurun
Sayın Muş.
MEHMET MUŞ
(İstanbul) – Bakın, ben gayet net ifadeler kullanıyorum. Benim ya konuşmamı
dinlemedi Sayın Yıldırım ya da söylediklerimi çok farklı şekilde burada kürsüde
ifade ediyor; sanki akılla, izanla bir alakası yok. Amerika’daki hadiseyi,
efendim, Irak’la olan depremle bağdaştırmamdan, aşırı güvenlikçi politikalar
uygulamamızdan dolayı ülkemizin notunu düşürdüğümüze kadar pek çok sataşmayı
partimize yapmıştır. Sataşmadan dolayı söz istiyorum Sayın Başkanım. 
MAHMUT TOĞRUL
(Gaziantep) – Bunlar sataşma değil eleştiridir ya. 
BAŞKAN –
Buyurun. (AK PARTİ sıralarından alkışlar)
7.- İstanbul Milletvekili Mehmet Muş’un, Muş Milletvekili Ahmet
Yıldırım’ın sataşma nedeniyle yaptığı konuşması sırasında Adalet ve Kalkınma
Partisine sataşması nedeniyle konuşması
MEHMET MUŞ
(İstanbul) – Sayın Başkan, değerli milletvekilleri; aslında anlatmaya
çalıştığım hadise tam da budur. Bakın, biz insan olarak nerede doğacağımızı,
hangi şartlar altında doğacağımızı, kimin evladı olarak dünyaya geleceğimizi
seçme hakkına sahip değiliz. Seçme hakkına sahip olmadığımız bir unsurdan dolayı
insanlara farklı gözle hiçbir zaman bakmadık, bakamayız. 
DİRAYET TAŞDEMİR
(Ağrı) – Allah Allah!
MEHMET MUŞ
(Devamla) - Ama buraya çıkan belli hatipler, maalesef ama maalesef ırkçılık
yapıyorsa buna sessiz kalamayız. 
Bakın, aşırı
güvenlikçi politikalar… Değerli dostlar, Orta Doğu değişik bir süreçten
geçiyor. Birileri harita hesabı yapıyor Orta Doğu’da. 
AYŞE ACAR
BAŞARAN (Batman) – Bunu kendinden bileceksin. 
MEHMET MUŞ
(Devamla) – Orta Doğu böyle bir süreçten geçiyorken, sınırlarımız böyle bir
süreçten geçiyorken kusura bakmasınlar, biz meydanı teröristlere bırakamayız.
Onlar ilk denemesini sınır ilçelerimizde ve illerimizde, aynı Suriye’de
kantonlar kurmak isteyen kuzenleri gibi PKK terör örgütü kendi içimizde yapmaya
çalışmıştı, cevabını aldı. Bir daha böyle bir imkâna, böyle bir şeye tevessül
edemeyecek şekle, hatta havsalasından bile geçiremeyecek şekle bu PKK terör
örgütü getirilecektir. 
Burada uygulanan
politikalar 80 milyon vatan evladının tamamının can ve mal güvenliği içindir,
burada hiç kimsenin rahatsız olmaması lazım. Eğer güvenlik politikası
uygulanıyorsa hepimizin can güvenliği için uygulanıyor.
DİRAYET TAŞDEMİR
(Ağrı) – Ne alakası var?
MEHMET MUŞ
(Devamla) – Güvenlik politikaları teröristlere karşı uygulanır, insanlara karşı
değil; bu, bütün dünyada böyledir. Biz bekleyip, birilerinin gelip ülkemiz
üzerinde operasyon yapmasına rıza gösteremeyiz, müsaade edemeyiz. Bu
politikalar -buradan bir kere daha ifade ediyorum- aynı şekilde, belki daha da
artarak devam edecektir. 
Teşekkür
ediyorum. (AK PARTİ sıralarından alkışlar)
FİLİZ
KERESTECİOĞLU DEMİR (İstanbul) – Sayın Başkan...
BAŞKAN – Sayın
Kerestecioğlu, söz talebiniz var.
Buyurun.
IV.- AÇIKLAMALAR (Devam)
35.- İstanbul Milletvekili Filiz Kerestecioğlu Demir’in, “ırkçılık”
kavramına ve Amerika’da ifade özgürlüğünü kullanan insanlara nasıl
saldırıldığını bütün dünyanın gördüğüne ilişkin açıklaması
FİLİZ
KERESTECİOĞLU DEMİR (İstanbul) – Ben, her hatip çıktığında söylediği bir
kavramın karşılığını -Türk Dil Kurumundan- okumak için söz aldım. Bir ırkın
başka ırklara üstünlüğünü öne süren öğretidir ırkçılık yani burada çıkan,
konuşan hatiplerimiz bir ırkın başka bir ırka üstünlüğünü falan öne süren
hiçbir konuşma yapmamışlardır. O yüzden, kullanırken kavramları birazcık
dikkatli kullanalım, laf olsun diye “faşizm”, laf olsun diye “komünizm”, laf
olsun diye “ırkçılık” laflarını ortaya savurmayalım derim.
Diğeri de
korumalardan hâlâ tutuklu olanlar var Amerika’da. Biz Soma’da da mağdur
vatandaşa nasıl tekmeler atıldığını gördük, bunu bütün insanlık gördü,
kameralar gördü. Aynı şekilde, Amerika’da da ifade özgürlüğünü kullanan
insanlara nasıl saldırıldığını gördü, bütün dünya bunu gördü. Bunu da belirtmek
istedim tutanaklara girsin diye.
Teşekkür ederim.

MEHMET MUŞ
(İstanbul) – Tutuklu koruma yoktur Amerika’da.
BAŞKAN –
Teşekkürler Sayın Kerestecioğlu.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN – Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
54’üncü maddede
aynı mahiyette olmak üzere üç önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 54’üncü maddesinin tasarı metninden
çıkarılmasını arz ve teklif ederiz. 
 Filiz Kerestecioğlu Demir Mithat
Sancar Ziya Pir
 İstanbul Mardin Diyarbakır
 Müslüm Doğan Mehmet
Ali Aslan Mahmut Celadet Gaydalı
 İzmir Batman Bitlis
Aynı mahiyetteki
diğer önergenin imza sahipleri:
 Mustafa Kalaycı Emin
Haluk Ayhan İsmail Faruk Aksu
 Konya Denizli İstanbul
 Fahrettin Oğuz Tor Mehmet
Necmettin Ahrazoğlu Zihni Açba
 Kahramanmaraş Hatay Sakarya
 Ahmet
Kenan Tanrıkulu
 İzmir
Aynı mahiyetteki
diğer önergenin imza sahipleri:
 Bihlun Tamaylıgil Bülent
Kuşoğlu Zekeriya Temizel
 İstanbul  Ankara İzmir
 Utku Çakırözer Lale
Karabıyık Musa Çam
 Eskişehir Bursa İzmir
 Kadim
Durmaz
 Tokat
BAŞKAN –
Komisyon aynı mahiyetteki önergelere katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN – Aynı
mahiyetteki önergeler üzerinde ilk konuşmacı Bitlis Milletvekili Sayın Celadet
Gaydalı. 
Buyurun. (HDP
sıralarından alkışlar)
MAHMUT CELADET
GAYDALI (Bitlis) – Sayın Başkan, değerli milletvekilleri; partim ve grubum
adına görüşülmekte olan 502 sıra sayılı Kanun Tasarısı’nın 54’üncü maddesi
üzerine söz almış bulunmaktayım. Hepinizi saygıyla selamlarım. 
Değerli
milletvekilleri, 54’üncü madde mera alanlarının talanıdır, sermayenin doğayı
katletmesinin fermanıdır. İktidarın her hazırladığı torba yasa bir öncekine
rahmet okutacak duruma gelmiştir. 
Daha önce,
ikinci yasama yılının sonuna doğru görüşülen sanayi torba tasarısının
görüşmeleri sırasında gündeme gelen fakat kamuoyu baskısıyla geri çekilen mera
alanlarının organize sanayi bölgelerinin kullanımına açılmasına neden olacak konu
tekrar bu torba yasayla gündeme gelmiştir. Meralar ıslah edilip bölgenin
hayvancılık alanında gelişmesini sağlamak yerine, meraların bu şekilde sanayiye
açılması ileride bölgede hayvancılığın bitmesi gibi telafisi mümkün olmayan
sonuçlar doğuracaktır. 
Çok
gariptir, iktidar bir yandan kendi meralarımızı, tarım arazilerimizi inşaat
alanına açarken diğer yandan yurt dışında mera kiralamaya başladı. Yani, kendi
meralarımızı asıl amaçlarından çıkarırken, yurt dışında hayvancılığımızı ve
tarımımızı devam ettireceğiz diye mera kiralamaktadır. Meralar değil, aynı
zamanda insanların geçim kaynakları ellerinden alınıyor. Ağaca bakıp odun
görenler, meraya bakıp sanayi bölgesi görüyor. 
Değerli
milletvekilleri, daha geçen hafta Bingöl, Muş, Bitlis’i ziyaret ettim. Bu
yörenin son elli yılını çok iyi bilirim. Elli yıl, yarım asırdır. Meralarını,
otlaklarını çok iyi bilirim. Bu alanlarda son elli yıldır bilimsel ve
teknolojik hiçbir çalışma yapılmadığı açıkça ortadadır. 
Bir
topoğrafyayı ıslah etmek isterseniz yapacağınız ilk iş o sahanın drenaj
sistemini ıslah etmeniz, daha sonra da sulama sistemi getirmenizdir. Bilahare
de toprak analizleriyle iklime uygun tarım yapılması kararlaştırılır. Muş
Ovası, hayvancılık için büyük bir potansiyele sahiptir. Bilim, teknoloji ve akıl
kullanılmadan bu potansiyel aktif hâle getirilemez. 
Bir
Bakan çıkıp bu kürsüden Adnan Menderes’in bir seyahatinde -olmayan havaalanına
nasıl gitmişse- uçakta Muş’u ilkbaharda görünce “Burası dünyanın cenneti.”
ifadesini kullandığından bahsetmişti. Tabiat olarak hakikaten güzel bir yerdir
ama biz bunu ekonomik olarak bir cazibe merkezi hâline getirmezsek sadece
ilkbaharda kırmızı laleleri seyredip hayal kurarsınız. Hayal de ne yazık ki
sadece karnı tok insanların fantezisidir. 
Sayın
Bakana şunu tavsiye edeceğim: Bir dahaki seyahatinizde Muş Ovası’na inerken
veya oradan havalanınca havaya, bulutlara bakacağınıza aşağıda topoğrafyaya
bakın, yüzey sularının kendi mecrasını nasıl aştığını ve bu mevsimden sonra
bazı tarlaların tamamen su gölü hâline geldiğini görürsünüz. 
İşinize
gelmeyince Hollanda’yı “kürdan cebimiz” gibi yakıştırmalarla küçümsüyorsunuz.
Hollanda’nın denizi doldurarak toprak elde etmesine, kanal sistemleriyle drenaj
sistemi geliştirmesine, daha doğrusu yoktan var etmesine karşılık bizler var
olanı geliştirememişiz ve yok olmasına göz yumuyoruz. 
Buradan Sayın
Tarım ve Hayvancılık Bakanına da bir sorum var: Muş Ovası’nda drenaj ve
sulamayla ilgili herhangi bir çalışmanız var mı? En azından araştırma veya
proje aşamasında bile olsa 40-50 veya 100 hayvanlı küçük aile işletmeleri
yapmayı tasarlıyor musunuz? Bunlara uygun olarak arazi birleştirmelerini
düşünüyor musunuz? Gerçi arazi bölünmesini önleyen bir yasa var ama
uygulanmıyor. Yoksa gene böyle bir torba yasayla kanunlaştı da torba delikti de
yere mi düştü? Yoksa torba yasalaştıktan sonra işinize gelenleri uygulayıp
diğerlerini torbaya kapatıp içine mi hapsettiniz? Biz sizlerden mera ıslahı ve
toprak ıslahı beklerken sizler her zaman olduğu gibi yağmayı ve talanı
planlıyorsunuz.
Hepinizi saygıyla
selamlıyorum. (HDP sıralarından alkışlar)
BAŞKAN –
Teşekkür ederiz Sayın Gaydalı.
Aynı mahiyetteki
diğer önergenin konuşmacısı İzmir Milletvekili Sayın Ahmet Kenan Tanrıkulu.
Buyurun. (MHP
sıralarından alkışlar)
AHMET KENAN
TANRIKULU (İzmir) - Sayın Başkan, değerli milletvekilleri; görüştüğümüz
tasarının 54’üncü maddesi üzerinde Milliyetçi Hareket Partisi Grubu adına
verdiğimiz önergeyle ilgili söz almış bulunmaktayım. Öncelikle Genel Kurulumuzu
saygıyla selamlıyorum.
Sayın
milletvekilleri, bu maddede, sanayi ve teknoloji bölgeleri kapsamında yer
alacak olan mera alanlarının tahsis amacının valiliklerce değiştirilmesi
öngörülmekte, tasarının ana maddesi böyle ancak biz de parti olarak bu konunun
ilgili komisyonda yani Sanayi Komisyonunda görüşülmesini, orada karara
bağlanmasını isteyerek bu önergeyi verip tasarı metninden bu maddenin
çıkarılmasını istemiştik. 
Değerli
milletvekilleri, aslında bu konu, 7033 sayılı Yasa çalışmaları sırasında, biraz
önce de belirttim, Sanayi Komisyonunda gündeme gelmişti. Daha sonra Genel
Kurula indiğinde, o yasa esnasında çok ciddi gayretlerimiz sonucunda meralarla
ilgili olan düzenlemeler, kamuoyunun da çok büyük tepkileri sonucunda o yasa
metninden çıkarılmıştı ancak görüyoruz ki bugün getirilen madde, maalesef o
çıkarılan maddeden de daha geride ve daha kötü şekilde bir düzenlemeye sahip
olmuş çünkü bunda ot bedeli de yok sayın milletvekilleri. 
Şimdi, meralar
konusunda, aslında bakanlıklar arasında da bir görüş birliğinin olmadığını
görüyoruz. Gıda, Tarım ve Hayvancılık Bakanlığı ile Bilim, Sanayi ve Teknoloji
Bakanlığı birisine görüş verirken ciddi farklılıklarla bu görüşleri tezat bir
şekilde kamuoyuna açıklıyorlar. Hatta enteresan bir konu, geçtiğimiz hafta
içerisinde iktidar partisinin grubunda, kapalı grup toplantısında sayın
milletvekilleri, Gıda, Tarım ve Hayvancılık Bakanına bu meralarla ilgili olarak
ciddi eleştiriler getirmişti. 
Sayın
milletvekilleri, bu yasa tasarısında ilgili maddenin dışında, bugün Türkiye’de
organize sanayi bölgelerinin gerçekten çok ciddi sorunları var. Bu sorunların
başında OSB’lerin enerjide olumsuz ayrıcalıklarının kaldırılması veya teşvik
sisteminde yeterince öncelik alamamaları, yer seçiminde etkin olmayan
kararların ve yönetim sorunlarının onların başarılarını ve üretimlerini de
temelden etkilediğini görüyoruz. Esasında, OSB’ler, özel sektör yatırımlarının
belirli yörelere yönlendirilip veya mevcut yatırımların mekânsal anlamda maddi
olarak desteklenip teşvik verilerek hem parasal hem fiziksel teşviklerin de
verildiği bir araçtır, bir ekonomik politika aracıdır. OSB kurulması düşünülen
yerlerin sanayi gelişim potansiyelleri tespit edilmeli ve sektör analizleri
yapılarak daha sonra yerel talep doğrultusunda ve etkin bir belirlemenin
ardından da OSB’lerin yer seçim kararı verilmesi gerekir. Yani prosedür aslında
böyle işler, böyle olması gerekir. Bu maddede olduğu gibi birtakım yerlerin
mera vasfının dışına çıkarılıp ot bedeli de ödenmeden sanayi ve teknoloji
bölgelerine tahsis edilmesi aslında doğru bir hareket de değildir. Bu bakımdan,
sanayicilerimizin düzenli OSB’lere taşınması ve yeni girişimcilerin bulunması
yönünde de destekler verilmesi lazım. Doğru olan aslında budur değerli
milletvekilleri. 
Şimdi,
baktığımız zaman, bölgesel ve sektörel anlamda kurgulanan teşvik modelinin de
dışında bir uygulama yaptığımızı görüyoruz. Aslında, bu teşvik modeli de
OSB’leri cazip hâle getirmekten uzak olarak gözüküyor ve belirli bir anlamda da
maalesef, pozitif bir ayrımcılık yapmıyor.
Sayın
milletvekilleri, burada, tabii, önemli olan bir başka husus, bu konuda yani
sanayileşme ve kalkınmanın sağlanmasında önemli bir araç olan OSB’lerin
sorunlarının istikrarlı, kapsamlı ve etkin bir planlama yöntemiyle de çözülmesi
gerekir. Hem OSB’lerin kendi tüzel kişilikleri açısından bu konuya yaklaşılması
gerekir hem de OSB’lerde faaliyet gösterdikleri işletmeler desteklenerek
onların bugün Türkiye’nin ihtiyaç duyduğu rekabet gücünün artırılması
noktasında da belirli bir politik enstrümanın kullanılması gerekir diyor,
hepinize tekrar saygılarımı sunuyorum. (MHP sıralarından alkışlar) 
BAŞKAN –
Teşekkür ederiz Sayın Tanrıkulu.
Aynı mahiyetteki
diğer önergede Tokat Milletvekili Sayın Kadim Durmaz…
Buyurun. (CHP
sıralarından alkışlar) 
KADİM DURMAZ
(Tokat) – Sayın Başkanım, değerli milletvekilleri; görüşülmekte olan 502 sıra
sayılı torba kanunun 54’üncü maddesi üzerine vermiş olduğumuz önerge ülkemizin
toprağı, taşı, arazisi ya da elinize sahip çıkma noktasında herkesi şöyle bir
vicdanına götürüyor. Bir ülkeye sahip çıkmak, sizden sonra yaşayacak insanlara
ekilip biçilebilir, o insanın, o ülkenin varlıklarını paylaşabilir ve
sürdürebilir kılmaktan geçer. Ama bakın 4342 sayılı Mera Kanunu’nun 14’üncü
maddesinde yapılan değişiklik, mera, yaylak ve kışlak olarak tahsis edilmiş
olan veya kadimden beri bu amaçla kullanılan arazilere organize sanayi bölgesi,
endüstri bölgesi, teknoloji geliştirme bölgesi ve serbest bölgeler
kurulabilmesine ve kurulmuş bulunanların da genişlemesine olanak tanıyor.
Arkadaşlar,
bu noktada geçmişte yine bir madde gelmiş, bütün siyasi partilerin komisyonda
ortak bir anlayışıyla kaldırılmıştı. Biz de sevinmiştik ne kadar güzel bir
ortak anlayış, bu ülkenin toprağına, taşına, ovasına, ağacına, kuşuna ortak
sahip çıkabiliyoruz hiç değilse diye ama daha tehlikeli bir boyutta bugün
gördüğümüz gibi yeniden geldi. Parlamentolar çıkardıkları yasalarla tarihe iz
düşer ve saygınlık kazanırlar ama biz bu noktada ülkemizin ekilebilir
alanlarını korumamakla hep birlikte bir vebalin altına imza atıyoruz. Gelin, bu
sorumluluktan, bu vebalden kurtulalım, bizim Cumhuriyet Halk Partisinin verdiği
önergeye sahip çıkarak.
Sayın
Başkan, değerli milletvekilleri; cumhuriyetin ilk yıllarında yani 1928 yılında
yapılan bir kadastrolama çalışmasıyla, işlenen toplam arazilerin 7 katı kadar
mera varmış bu ülkede. O tarihlerdeki 46 milyon hektar çayır ve mera varlığımız
bugün ne yazık ki 15 milyon hektara kadar gerilemiştir. 48 milyon hektardan
geldiğimiz 15 milyon hektar alana kadar düşüş, meselenin özü, ne yazık ki
telafisi mümkün olmayan zararların da sonucudur. 
Cumhuriyet Halk
Partisinin 7 Haziran ve 1 Kasım seçimleri öncesi hepinizin bildiği gibi -şöyle
bir hafızamızı yenileyelim- Merkez Türkiye Projesi vardı. Bu neydi? Merkez
Türkiye Projesi, doğu ile batı arasındaki gelişmişlik farkını aza indirmek, bu
ülkede göçü durdurmak, ülkenin her noktasında üretim yapmaktan yola çıkmıştı.
Ama biz ne yaptık? Üretime olan destekleri, teşvikleri, yatırımı azaltarak
insanları metropol kentlere doldurduk. 
Değerli
arkadaşlar, işte, 3 Kasım 2002’de Türkiye'nin 62-63 milyon nüfusunun yaklaşık olarak
22 milyonu köyde yaşıyordu, üretiyordu dağında, taşında, toprağında,
arazisinde. Ülkenin nüfusu 81 milyona çıktı ama şu anda o köylerde yaşayan
nüfus 6-7 milyon civarında. Gelin, hep birlikte el ele verelim, bu ülkenin
insanlarını o metropol kentlerin yaşanmaz hâlinden, trafiğinden, curcunasından,
egzozundan uzaklaştırıp yeniden döndürelim ama döndürmenin temel şartı, işte o
doğduğu topraklardaki arazileri, ekili alanları, yaylakları, otlakları
korumaktan geçiyor. İşte bu yasa da o anlamda, yeniden hepimizin ortak bir
anlayışını, bir dokunuşunu bekliyor. 
Değerli
arkadaşlar, biz, bu torba yasadaki bu değişikliğin ülkemizin gelecek
nesillerine ciddi zarar verdiğini düşünüyoruz ve diyoruz ki: Bu ülkede işte,
sizin üretimden uzak politikalarınız sonucu Sırbistan gibi bir ülkenin etine
muhtaç kaldık. Bu et üreten, et satın aldığımız ülkeler şunu yapıyorlar: Bu
meralar, otlaklar, yaylaklar ve geniş alanlarda üretim yaparak dünyaya et
satabilir hâle geliyorlar ya da arkadaş az önce örnek verdi, Hollanda’da denizden
kazandıkları arazilerde, drenaj ve kurutma kanallarıyla burada ürettikleri
alanlarda, çayırlarda, meralarda, otlaklarda yayılan hayvanlardan ürettiklerini
dünyaya satıyor ve dünyanın bu anlamdaki üretim merkezi hâline geliyor. 
Bu torba yasada
yok yok olduğunu hepimiz biliyoruz.
(Mikrofon
otomatik cihaz tarafından kapatıldı) 
KADİM DURMAZ
(Devamla) – Sayın Başkanım…
BAŞKAN – Lütfen,
tamamlayın.
KADİM DURMAZ
(Devamla) – Tamamlıyorum.
Birçok şeyin bir
arada olduğunu gördük ama topraklarımızın, meralarımızın, otlaklarımızın,
yaylaklarımızın da kaybedileceği hiç aklımıza gelmiyordu. 
Gelin, yeniden,
ortak bir anlayışla, Cumhuriyet Halk Partisinin verdiği bu önergeye sahip
çıkalım ve bu maddenin yeniden kaldırılmasını sağlayalım diyor, hepinize
saygılar sunuyorum. (CHP sıralarından alkışlar)
BAŞKAN –
Teşekkür ederiz Sayın Durmaz.
Aynı mahiyetteki
önergeleri oylarınıza sunuyorum: Kabul edenler... Kabul etmeyenler... Kabul
edilmemiştir.
Maddeyi
oylarınıza sunuyorum: Kabul edenler... Kabul etmeyenler... Madde kabul
edilmiştir.
55’inci madde
üzerinde üç adet önerge vardır. Önergeleri aykırılık sırasına göre işleme
alacağım:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 55’inci maddesinin tasarı metninden
çıkarılması arz ve teklif ederiz.
 Mustafa Kalaycı Emin
Haluk Ayhan İsmail Faruk Aksu
 Konya Denizli İstanbul
 Fahrettin Oğuz Tor Mehmet
Necmettin Ahrazoğlu Zihni Açba
 Kahramanmaraş Hatay Sakarya
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN –
Gerekçeyi okutuyorum.
Gerekçe:
Maddeyle
endüstri bölgeleri, teknoloji gelişme bölgeleri, organize sanayi bölgeleri,
serbest bölgeleri şehir dışına çıkarma esnasında mera vasfının değiştirilmesi
teşvik edilmekte, tasarıdan çıkartılması gerektiği düşünülmektedir.
BAŞKAN -
Önergeyi oylarınıza sunuyorum: Kabul edenler... Kabul etmeyenler... Önerge
kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte olan 502 sıra sayılı Bazı Vergi Kanunları
ile Kanun ve Kanun Hükmünde Kararnamelerde Değişiklik Yapılmasına Dair Kanun
Tasarısı’nın 55’inci maddesinin aşağıdaki şekilde değiştirilmesini arz ve
teklif ederiz.
 Bihlun Tamaylıgil Bülent
Kuşoğlu Zekeriya Temizel
 İstanbul Ankara İzmir
 Utku Çakırözer Gülay
Yedekci Lale Karabıyık
 Eskişehir İstanbul Bursa
 Musa Çam
 İzmir
MADDE 55- 4342
sayılı Kanunun 30 uncu maddesinin birinci fıkrasının (e) bendinde bulunan “(g)
bentleri” ibaresi “(g) ve (i) bentleri” şeklinde değiştirilmiştir.
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkanım.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN – Önerge
üzerinde İstanbul Milletvekili Sayın Gülay Yedekci.
Buyurun. (CHP
sıralarından alkışlar) 
GÜLAY YEDEKCİ
(İstanbul) – Sayın Başkan, değerli milletvekilleri; hepinizi yine gecenin bir
köründe bir torba yasa görüşmesi için selamlıyorum saygıyla ve sevgiyle.
Şimdi, endüstri
bölgeleri, organize sanayi bölgeleri, teknoloji geliştirme bölgeleri ve serbest
bölgeler ile sanayi sitesi ve bunlara ilave olarak ihtiyaç duyulacak alanlar
için mera alanlarının, ot bedeli bile alınmadan, aslında bir anlamda imara
açılmasıyla ilgili bir teklifle karşı karşıyayız. 
Hatırlayınız,
daha çok yakın bir zamanda biz hep beraber direndik, vatandaş direndi ve AKP
sıralarından milletvekillerinin de desteğiyle zeytinliklerin imara açılmasından
vazgeçildi. Şimdi, getirdiğiniz bu torba yasanın bu maddesiyle siz parça parça
bu alanları tekrar sanayiyi, teknoloji alanlarını bahane ederek imara açmaya
gayret ediyorsunuz. Burada amacınız ne, onu çok merak ediyoruz çünkü daha önce
vatandaşın direnerek geri çektirdiği maddede en azından ot bedeli alıyordunuz,
şimdi ot bedelini de ortadan kaldırdınız. Ot bedeli neden önemli? O ot
bedelleriyle başka alanlar mera alanlarına çevrilebilirdi ama şimdi onu da
almıyorsunuz ve imara açıyorsunuz. 
Peki, bu doymak
bilmeyen rant anlayışınızın sonucunda ne oldu? Benim güzel ülkemde son on yılda
dışarıdan, rakamı dikkatlice dinleyin lütfen, 115 milyar dolar gıda ve tarım
ürünü ithal edildi. AKP hükûmetleri, Türk çiftçisinden, Türk köylüsünden
esirgediği anlayışı ve bu yaklaşımı başka ülkelerin çiftçilerine sağladı.
Kimlere sağladı? Mesela Sudan’a sağladı. Son zamanlarda bir Sudan aşkı ve
Sırbistan aşkı var; oradan da et ithalatını sağlıyorsunuz. Peki, et ithalatında
ne durumdayız, ona da bakalım: Hayvansal üretimi desteklemek yerine 2006-2017
yılları arasında 5 milyar 433 milyon dolarlık canlı hayvan ve karkas et ithal
edildi. 
2003-2016
yıllarını kapsayan AKP iktidarında mısır, buğday, pirinç ve çeltik yani hububat
için 63 milyon ton dışarıdan alınmış ve 17,5 milyar dolar ödenmiştir. Benim
Adana’m dururken 10 milyon ton pamuğa 17 milyar dolar ödediniz. Günah değil
midir, yazık değil midir bizim çiftçimize? (CHP sıralarından alkışlar)
Dünyada başlıca
tütün ihracatçısı olan ülkemiz, tütün üretimini, 2002 yılında 160 bin tondan
2014 yılında 68 bin tona indirmiştir. Ziraat Odasının verilerine göre, 2017
yılının ilk dokuz ayında ihracat yüzde 4,2 artarken, ithalat bunun 3 katı, 3,5
katı arttı, yüzde 12,5 olarak arttı. 
Gıda, Tarım ve
Hayvancılık Bakanlığının verilerine göre, 2003-2015 yılları arasında 1 milyon
hektar tarım arazisi tarım dışı alanlarda kullanılıyor, sonra da çıkıp “Beton,
beton, beton, nefes alamıyoruz.” diyorsunuz hem de hiç sıkılmadan, hiç utanmadan.

Yüzölçümü 78,1
milyon hektar olan Türkiye'nin, uzun ömürlü bitkiler de dâhil olmak üzere tarım
arazisi, 2002 yılında 26,6 milyon hektar, on beş yıl sonra, 2016 yılında 23,8
milyon hektara inmiştir. Yani yaklaşık 3 milyon hektar tarım arazisi kaybedilmiştir.
Yani vatan toprakları gitmiştir. Sonra da çıkıyorsunuz “Yerliyiz, millîyiz.”
diyorsunuz, size kim inanır, onu merak ediyoruz. 
Bu ülkede
köylüye sahip çıkmayan, çiftçiye sahip çıkmayan, başka ülkelerdeki tarımla
uğraşanı, hayvancılıkla uğraşanı destekleyen, ülkemizde kırmızı et sorunu
yaşatan, kendi kendine yetebilen 7 ülkeden biri olan Türkiye'yi şimdi saman
ithal eden ülke durumuna getiren bu Hükûmetin, bir an önce millî ve yerli
olmaya mecburiyeti vardır. Bu ülke bizimdir, her bir karışı kıymetlidir.
Meraları da lütfen imara açmayınız. Vatandaşımız bu konudaki duyarlılığını,
daha önce zeytinlikleri imara açmayı getirdiğiniz zaman göstermişti, aynı
direnişi ve dayanışmayı göstereceğinden emin olunuz ama vatandaşı böyle
kandırarak, dolaylı yollarla, her bir torbaya başka başka maddelerle her bir
yeşil alanı imara açmaya çalışma anlayışınız, betona tapma sevdasıdır. Betona
tapma sevdanızın size, işte Sayın Cumhurbaşkanının da söylediği gibi yaşanamaz,
nefes alınamaz kentler olarak geri döneceğine emin olabilirsiniz.
Hepinizi
selamlıyorum. (CHP sıralarından alkışlar)
BAŞKAN –
Teşekkür ederiz Sayın Yedekci.
Önergeyi
oylarınıza sunuyorum: Kabul edenler… Kabul etmeyenler… Önerge kabul
edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan 502 sıra sayılı Kanun Tasarısı’nın 55’inci maddesinde yer alan “bendinde
yer alan” ibaresinin “bendindeki” şeklinde değiştirilmesini arz ve teklif
ederiz.
 Filiz Kerestecioğlu Demir Mithat
Sancar Müslüm Doğan
 İstanbul Mardin İzmir
 Ziya Pir Mehmet
Ali Aslan
 Diyarbakır Batman
BAŞKAN –
Komisyon önergeye katılıyor mu?
PLAN VE BÜTÇE
KOMİSYONU SÖZCÜSÜ SAMİ ÇAKIR (Kocaeli) – Katılmıyoruz Sayın Başkan.
BAŞKAN – Hükûmet
katılıyor mu?
BAŞBAKAN
YARDIMCISI FİKRİ IŞIK (Kocaeli) – Katılmıyoruz Sayın Başkan.
BAŞKAN –
Gerekçeyi okutuyorum:
Gerekçe: 
Yapılan
değişiklikle madde metninin daha anlaşılır olması amaçlanmıştır.
BAŞKAN –
Önergeyi oylarınıza sunuyorum: Kabul edenler… Kabul etmeyenler… Önerge kabul
edilmemiştir.
55’inci maddeyi
oylarınıza sunuyorum: Kabul edenler… Kabul etmeyenler… Madde kabul edilmiştir.
İkinci bölümde
yer alan maddelerin oylamaları tamamlanmıştır.
Birleşime on
dakika ara veriyorum.
Kapanma Saati: 23.19
ON BİRİNCİ OTURUM
Açılma Saati: 23.33
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 22’nci Birleşiminin On Birinci Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz. 
Komisyon ve
Hükûmet yerinde. 
Şimdi üçüncü
bölümün görüşmelerine başlıyoruz. 
Üçüncü bölüm, 56
ila 83’üncü maddeleri kapsamaktadır. 
Üçüncü bölüm
üzerinde gruplar adına ilk söz Halkların Demokratik Partisi Grubu adına Van
Milletvekili Sayın Bedia Özgökçe Ertan’a aittir. 
Buyurun. (HDP
sıralarından alkışlar) 
Süreniz on
dakika Sayın Ertan. 
HDP GRUBU ADINA
BEDİA ÖZGÖKÇE ERTAN (Van) – Teşekkür ediyorum Sayın Başkan. 
Genel Kurulu
saygıyla selamlıyorum. 
Değerli
arkadaşlar, bir yandan Plan ve Bütçe Komisyonunda 2018 bütçesini görüşürken
diğer taraftan Genel Kurulda 502 sıra sayılı Tasarı’yı görüşüyoruz. 
Evet, bu tasarı,
günlerdir kamuoyunda da ciddi tartışmalara yol açan bir tasarı. 61 farklı
kanunda düzenleme içeriyor, biliyorsunuz. Birçok eleştirimiz var. Özellikle ilgili
komisyonlarda görüşülmemesi meselesi ve en başta Anayasa’ya aykırılık içeren
hususları ne yazık ki Komisyon tarafından hiç görülmemiştir. 
Geçtiğimiz
günlerde Maliye Bakanı 2018 bütçesinin gelirlerini açıkladı. Bakıyoruz,
vergilerin kahir ekseriyeti dolaylı vergilerden alınıyor. Yani dünyanın
en zenginleri listesinde olan bir Türkiye Cumhuriyeti vatandaşı ile günlük
geliri ancak 1 doların üzerinde olan vatandaşın ödeyeceği vergiler aynı.
Böylesi bir planlama var.
Bütçeye genel
olarak bakıldığında da AKP hükûmetleri boyunca sergilenen aynı anlayışla
hazırlandığını görüyoruz. İşçilerin, kamu emekçilerinin en temel ekonomik
taleplerinin yok sayıldığı bir bütçe anlayışı var. Vergide adaletin yine
sağlanmadığı, rantın ve sermayenin vergilendirilmediği bir bütçe sunuldu. Aynı
anlayış bu tasarıda da görülebiliyor. Bu, AKP iktidarlarının klasik anlayışı.
Değerli
arkadaşlar, bunun hatalı bir yöntem olduğunu söyledik, söylüyoruz. Servetin
vergilendirilmediği bu yöntem zengini daha zengin yaparken yoksulun tasarruf
yapmasına dahi olanak sağlamıyor. Vergi vermeyen, servetlerini artıran bu
zenginler sonrasında ne yapıyorlar? İşte görüyoruz, paralarını vergi cenneti
ülkelere götürüyorlar ve -Paradise Papers’da da açığa çıktığı gibi, Gelir
Vergisi Yasası’nın ne kadar elzem olduğunu tekrar görmüş olduk- bu vergi
cenneti ülkelerde yatırım yapıyorlar. 
Evet, günlerdir
konuşuyoruz, AKP Hükûmetinin mali disiplinden kopmasının sonuçlarının ağır
faturaları olacağını söylüyoruz. Hâlihazırda Genel Kurulda görüşmeleri olan bu
tasarı da bu yanlış politikaların ekonomiye ve topluma verdiği zararın bir
sonucudur. 2002 yılından bu yana izlediği ekonomi politikalarında AKP
hükûmetlerinin en sıklıkla sözünü ettiği husus, sıkı politikalarla mali
disiplinin sağlanması, cari açığa rağmen bütçe disiplininin korunması
olmaktaydı. Lakin, içeride ve dışarıda hasmane politikaların benimsenmesinin,
barış görüşmelerinden güvenlik politikalarına savrulmanın sonuçlarını iç ve dış
politikada olduğu gibi ekonomi alanında da gördük ve görüyoruz. Öyle ki
ekonominin içinde bulunduğu açmazı ve güvenlik politikaları izlemenin
sonuçlarını orta vadeli programın sunuşunda da Sayın Mehmet Şimşek açıkladı, bu
giderleri, savunma giderlerini borçlanarak değil vergi salarak
karşılayacaklarını söylemesiyle biz şahit olduk.
Orta vadeli
programa yönelik eleştirilerimizi bu sene de aynıları geçerli olmak üzere
geçtiğimiz yıl yapmıştık. Salt Kredi Garanti Fonu gibi ekonomik tedbirlerin
sorunun çözümüne yardımcı olmayacağını ifade etmemize rağmen, geçtiğimiz yıl
yine siyasi çözüm yerine siyasi çözümsüzlüğe gidilmiştir.
Değerli
arkadaşlar, siyasi sorunlar ekonomik tedbirlerle çözülemez, ancak siyasi
tedbirlerle çözülebilir. 
Sayın
Başkan, değerli milletvekilleri; mali disiplinden ayrılmanın sonucu olarak
bütçede ortaya çıkan devasa açığa yönelik iktisadi tedbir alınması belki
anlaşılabilir bir husustur. Ancak Komisyon görüşmeleri esnasında ilgili
bürokratlar düzenlemenin tebliğ ya da genelgeyle de yapılabileceğine yönelik
sorularımıza yanıt veremediler. Çünkü bürokratlar da çok iyi biliyorlar ki kısa
vadeli bu çözümler yeni bir değişikliğe neden olacaktır, onlar da bu anlamda
cevap veremediler. 
Eldeki
sonucumuza baktığımızda, ne yazık ki bu torba tasarının görüşmelerinin nihai
sonucunda, Türkiye ekonomisinin popülist politikalara kurban edildiğini ve
faturanın yoksul halk kesimlerine kesildiğini net bir şekilde görmemiz mümkün.
Aksi takdirde, Komisyon görüşmelerine katılan Maliye Bakanının, bir yandan
ekonominin çok iyi bir yerde olduğunu ve büyüme rakamlarının suni olmadığını
iddia ederken diğer yandan bütçeye ek gelir sağlamak adına, bütçe açığını
kapatmak adına toplum tabanına yani gelir vergisi mükelleflerine yeni vergiler
koyması, vergi tarifelerini artırması anlaşılamazdı. 
Değerli
milletvekilleri, bu üzerine konuştuğumuz bölüme değinecek olursak, yılın
11’inci ayındayken, 2018 yılı bütçesi görüşülmekteyken, ayrıca 2017 yılı için
net borçlanma limitine ulaşılmışken bu tasarıyla Maliye Bakanına 37 milyarlık
yeni borçlanma yetkisi verilmiş ve daha önce de söylediğimiz gibi, Meclisin
bütçe hakkı gasbedilmiştir. Ayrıca, Kamu Finansmanı ve Borç Yönetimi Yasası’na
aykırı hareket edilmiştir. AKP iktidarının bütçe konusunda anayasal sınırları
dahi aşması -2017 yılı için toplamda 89,2 milyarlık borçlanma- artık dikişlerin
tutmadığını bir kez daha gösteriyor. 
Sayın
milletvekilleri, Türkiye ekonomisi halkın lehine olacak şekilde dengeli olarak
büyümelidir. Son üç yıldır izlenen politikaların bu amaca hizmet etmediği
ortadayken üzerinde görüştüğümüz son torba tasarının da kısa vadede çözüm
olmayacağı açıktır. Kamuoyu siyasal ortamın gerginliğini taşıyor ve bu
çözümsüzlükten bir çıkış noktası arıyor. Çözüm yollarına izin verilmemesinin
ise sadece ekonomiye değil demokrasi kültürümüze de çok büyük zararları
olacaktır. Yasama organının temsilcileri olan bizlere bu tasarıya dair hesap
verebilmesi beklenirdi; henüz yılın ortasındayken bütçe dengelerinin
bozulmasını, Hükûmetin neden yeniden borçlanmaya ihtiyaç duyduğunu Plan ve
Bütçe Komisyonuna açıklayabilmesi gerekiyordu. Maliye Bakanının, bu ihtiyacın
sadece savunma gideri olmadığını, hazine garantili sözleşmelerin boyutunu,
âdeta bir kara deliğe dönüşen şehir hastanelerinin fonlanma gereksinimini halka
anlatabilmesi gerekiyordu fakat bu görüşmeler esnasında bu beklenti maalesef
gerçekleşememiştir. 
Sayın
milletvekilleri, bu tasarıyla kamu lojmanlarının satılması gündemdedir,
kiradaki lojmanların satılması gündemdedir. Sosyal devlet anlayışından gittikçe
uzaklaştığımız açıkça ortaya konmuştur. Eğer bir hükûmet kamu lojmanlarını dahi
satıyorsa aklımıza iki ihtimal gelir değerli arkadaşlar: Bir, ya hükûmet
değişiyordur, değişmiştir, popülist söylemleri vardır, vaatleri olmuştur, o
yüzden kamu lojmanlarını satıyordur ya da ikincisi, bütçede çok büyük bir açık
vardır. On beş yıldır iktidardasınız, yeni hükûmet olan bir parti değilsiniz,
demek ki bütçede çok ciddi bir açık var ve iş, kamu lojmanlarına gelmiş
hâldedir. Bizler kamu lojmanlarının, kamunun malının kamuda kalması gerektiğini
savunuyoruz ve bu yöntemi asla tasvip etmiyoruz. 
AHMET
TUNCAY ÖZKAN (İzmir) – Para bulamıyorlar, borçlanamıyorlar!
BEDİA
ÖZGÖKÇE ERTAN (Devamla) - Diğer yandan, değerli arkadaşlar, evet, tütün
üreticilerini ve neredeyse bir bütün olarak Anadolu halklarını ayaklandıran bir
düzenleme içeriyor. Tütüne dair bir değişikliği yapmadan önce tütün
üreticilerine danışmadınız, danışmak bir yana, görmek bile istemediniz.
Hayvancılığı bitirdiniz, tarımı bitirdiniz, sıra, artık, kendi geçimini
sağlayabilen, günlük geçimini ancak bundan elde edebilen tütün üreticilerine
geldi. Bakın, tütün üreticileri isyanda. Siz bu isyanı görmezden gelerek kısmi
iyileştirmeler yapma yoluna gittiniz ama şunu unutmayın: Bu düzenlemeler, uzun
vadede yerli tütünü, yerli üreticiyi tamamen bitirecek düzenlemelerdir. Bunu da
görmezden gelmek gerçek anlamda büyük bir vebaldir değerli arkadaşlar. Bu
vebali nasıl alacaksınız? 
Yine,
bu lojmanların satılmasıyla ilgili bir hususu daha belirtmeliyim. Komisyon
görüşmeleri sırasında Mimarlar Odası Ankara Şubesi gelip orada bir açıklama
yaptı Komisyon üyelerine ve dedi ki: “Tescilli kültür varlığı olan kamu
konutlarının bu satış kapsamı içerisinde değerlendirilmesini doğru bulmuyoruz.”
Evet, lojmanların büyük bir kısmı artık kent merkezlerinde kalmış durumdadır,
bu hepimizin malumu. Kent merkezlerindeki bu alanların ranta açılacağını iyi
anlıyoruz ve biz ranta açılmaması gerektiğini söylüyoruz. Buradan da Türkiye
halklarına bilgi vermiş olalım. Bu rant olma olasılığına göz yumamayız. Her
taraf zaten ranta açıldı; artık, kalan ufacık yerler bile satılıyor. Hepimizin
bu konuda duyarlı olması gerekirken Hükûmetin bunu yapması artık -dediğim gibi-
kendi politikalarından da vazgeçtiği anlamına gelir. 
Evet, son olarak
şuna değinmek istiyorum: Türkiye ekonomisinin en büyük kazanımı mali
disiplindir ve bu özelliği kaybetme lüksümüz yoktur değerli arkadaşlar. Bu
zorunluluğu ben dayatmıyorum, bu zorunluluğu dünyanın en kırılgan
ekonomilerinden olan Türkiye ekonomisi dayatıyor. Evet, Türkiye toplumu bir
darbe girişimi yaşadı ancak aradan da on altı ay geçti ve artık o zor günler
geride kalmalı, özellikle demokrasi ve özgürlükler anlamında normalleşmemiz
gerekiyor ve en önemlisi, hepimizi ağır baskısı altına alan OHAL rejiminin, KHK
yönetiminin son bulması gerekiyor. Bu doğrultuda eğer demokratik cumhuriyetin
gereklerini yerine getirmezsek, 50 defa OHAL ilan edilse, 20 defa yapılandırma,
teşvik yasası çıkarılsa da bu ülke insanı rahatlamış, özgürlüğüne kavuşmuş
olmaz diyorum. 
Hepinize
saygılar sunuyorum. (HDP sıralarından alkışlar)
BAŞKAN –
Teşekkür ederiz Sayın Ertan.
Gruplar adına
ikinci konuşmacı Milliyetçi Hareket Partisi Grubu adına Adana Milletvekili
Sayın Mevlüt Karakaya. 
Buyurun. (MHP
sıralarından alkışlar)
Süreniz on
dakika. 
MHP GRUBU ADINA
MEVLÜT KARAKAYA (Adana) – Sayın Başkan, değerli milletvekilleri; 502 sıra
sayılı Kanun Tasarısı’nın üçüncü bölümü üzerinde Milliyetçi Hareket Partisi
Grubu adına söz aldım. Yüce heyetinizi saygıyla selamlıyorum. 
Tasarının tümü
125 asıl ve 2 geçici maddeden oluşmakta. 63 ayrı kanun ve kanun hükmünde
kararnamenin çeşitli maddelerinde değişiklikler yapılmaktadır. Anlaşıldığı
üzere, kocaman bir torba tasarı önümüzde. 
Tasarının 28
maddelik üçüncü bölümündeyse çoğunun birbiriyle alakası bile olmayan 19 farklı
alanda düzenleme yapılıyor. On dakikalık bir süre içerisinde, mecburen en
sıkıntılı gördüğümüz konulara değinmek durumundayım. 
Öncelikle,
61’inci maddeyle, başta otel önü iskeleler, turizm amaçlı yat limanları ve
marinalar da dâhil olmak üzere kıyı yapılarının kullanma izinlerinin kırk dokuz
yıla uzatılabilmesi öngörülmektedir ve yine, aynı şekilde, bu düzenleme
içerisinde yatırımcı ve işletmecilere satışı imkânı verilmektedir. Bu durumun
ülkemizin turizmi açısından sıkıntı doğuracağını düşünmekteyiz. Özellikle,
satılan yerlerin kullanımının sınırlandırılmasının, satın alınan yerlerin Turizmi
Teşvik Kanunu amacı dışında emlak, ticaret ve benzeri diğer faaliyetler için
kullanılmasının doğru olmadığını düşünüyoruz. Ayrıca, satış yapılan yerlerin
turizm faaliyetleri dışında kullanılmasına müsaade edilmemesi ve etkin bir
şekilde denetlenmesi için buradan yetkilileri de uyarmak istiyoruz.
Tasarının
63’üncü maddesinde tütün ve tütün mamulleri satışına yönelik bir düzenleme
yapılmıştır. Düzenleme sonucunda ihracat amaçlı olarak tütün ithalatına imkân
sağlanmaktadır ve bu düzenlemenin yerli tütün üreticilerimizin aleyhine
sonuçlar doğuracağı açıktır, bu yanlış bir düzenlemedir. Bizim amacımız tütün
ithalatını kolaylaştırmak değil, yurt içinde tütün üretimi ve yerli tütün
işlenmesini artıracak ve teşvik edecek tedbirleri almaktır. 
Değerli milletvekilleri,
özellikle, tabii, ithal ve ithal yoluyla ihracat konusu, dâhilde işleme rejimi
kapsamı içerisinde birçok üründe uygulanıyor. Zaman zaman bu konularla ilgili,
özellikle, katma değer hesapları yapılıyor. Katma değer hesapları üzerinden,
bunların ithal edilerek işlenip tekrar yurt dışına gönderilmesinde katma değer
kazanıldığı ve bunun yapılması gerektiği üzerinde çok ciddi savunmalar
yapılıyor, hatta üniversitelerde öğretim üyelerine bu konularda raporlar
hazırlattırılıyor. Ama bir şey tabii hep göz ardı ediliyor bu yapılan
çalışmalarda; yerli üretim tamamen göz ardı ediliyor. Benim genel müdürlük
dönemimde buğdayla ilgili bu tartışmalar vardı, üniversitelerden raporlar
getirdiler, yine, çeltikle ilgili raporları getirdiler, hatta o dönemde “Bu
genel müdür katma değere karşı duruyor.” şeklinde yayınlar yapıldı. Olay şuydu:
İthal edilerek ihraç edilen ürünlerin ya da ithal edilerek içeride işlenen
ürünlerin katma değer bırakması. E, bu doğru bir şey, hesap olarak doğru ama
doğru olmayan, atlanan husus, yerli üretimin göz ardı edilmesiydi. Hatta, ben o
raporlara karşı şöyle bir cevap yazmıştım, üniversite rektörlerine mektup
yazmıştım: “Hesaplamalar eksik, ithal, sadece açıkla ilgili olarak alınmasın,
Türkiye’de üretimi sıfırlanıp tamamı ithal edilirse katma değer daha da artar!”
şeklinde ironiyle cevap vermiştim. Buralarda da hep öyle görüyoruz. Yerli
üretimi artırarak katma değeri tamamen ülkede bırakmak ve kendi içimizde o
katma değeri oluşturmak yerine, maalesef, ithalat üzerinden katma değerler… Yine,
dâhilde işleme kapsamının -içinde de olduğum bir uygulama olduğu için yaşadık-
şöyle gazeteleri tarayacak olursak, geçmişte ciddi şekilde istismar edilmiş,
suistimal edilmiş bir uygulama olduğunu da hepimiz veya birçoğumuz
hatırlayacağız.
Değerli milletvekilleri,
68’inci maddede yapılan düzenlemeyle de taşeron işçilerle alakalı bir durum söz
konusu, daha doğrusu, tam bir hayal kırıklığı söz konusu. Düzenlemenin anlamı
şudur: Kamuda taşeron işçi çalıştırılması maddenin yürürlüğe gireceği 1/1/2018
tarihinden sonra da devam edecektir. Adalet ve Kalkınma Partisinin gerek seçim
beyannamelerine gerekse Başbakan ve bakanların kamuda taşeron işçi
çalıştırılmasına 2017 yılında son verileceğine ilişkin beyanlarına baktığımızda
bu durumun izahı mümkün değildir. Bir yandan taşeron işçi kardeşlerimize
sürekli sözler verilmekte, umut aşılanmakta, bir yandan da böyle bir madde
tasarıya eklenmektedir. Buradan sormak istiyorum, bu taşeron mevzusu ne zaman
çözülecek?
Değerli
milletvekilleri, tasarının 69’uncu maddesinde Millî Eğitim Bakanlığına bağlı
resmî ve özel okullarda öğrenim gören öğrencilere ücretsiz dağıtılan ders ve
çalışma kitapları ile öğretmenlere ücretsiz dağıtılan kılavuz kitaplarının
temininde Kamu İhale Kanunu’nun 20’nci maddesinin bazı hükümlerinin uygulanmaması
hükmü bulunuyor. Bu değişikliğin sebebi nedir, sormak istiyoruz.
Arkadaşlar,
zaten, 4734 sayılı Kanun artık delik deşik oldu. Neredeyse her tasarıda kamu
ihale sisteminden çıkmayı, bu yapının içinden çıkmayı öngören bir düzenlemeyle
karşılaşıyoruz. Şimdi, bu değişiklikten sonra, kitaplar için yapılacak
ihalelerde, doğrudan teminlerde saydamlık, rekabet, eşit muamele, güvenilirlik
gibi temel ilkeler çiğnenmiş olmayacak mı, kamuoyu denetimi engellenmeyecek mi?
Bunların bir cevabı mutlaka olmalı.
Değerli milletvekilleri,
bu tasarıda öngörülen en sıkıntılı düzenleme 72’nci maddedeki 2017 Yılı Merkezi
Yönetim Bütçe Kanunu’yla belirlenen net borçlanma limitinin 37 milyar liraya
yükseltilmesidir. Bu düzenlemeyle, 4749 sayılı Kanun’da getirilen en mühim mali
kural maalesef kaldırılmaktadır. 
Değerli
milletvekilleri, bütçe hakkı Türk milleti adına Türkiye Büyük Millet
Meclisinindir. Kamu mali yönetiminin Türkiye Büyük Millet Meclisinin bütçe
hakkına uygun şekilde yürütülmesi 5018 sayılı Kamu Mali Yönetimi ve Kontrol
Kanunu’nun 5’inci maddesinde yer verildiği üzere kamu maliyesinin temel
ilkelerindendir. Mevcut duruma göre 2018 yılı bütçesinin de gelir gider
tahminlerinin gerçeklerden uzak olduğu açıktır. Dolayısıyla bu tür düzenlemenin
ancak ek bütçeyle yapılarak Genel Kurula getirilmesi gerekmektedir. Sayın
Bakan, geçen günlerde bürokratlar tarafından kamuoyuyla paylaşılan bilgilerde,
tasarıyla bütçeye 28 milyar ilave gelir elde edileceğinin beklendiğini, bunun
ülkemizin savunma yatırım ve harcamalarının finansmanı başta olmak üzere bütçe
dengesinin orta vadeli program hedefleri çerçevesinde korunması için
harcanacağını söylemiştir. Tasarının gerekçesinde ise bu hususlara yer
verilmemiştir. Sayın Bakanımızdan bu gelirin hangi kalemlerden nasıl
sağlanacağını da ayrıntılı olarak bizlerle paylaşmasını istiyoruz.
Sonuç olarak,
tasarıya, idarenin ve ekonominin bazı ihtiyaçlarını giderecek düzenlemeler
içerse de, gerek usul yönünden gerekse biraz önce arz ettiğim hatalı maddeleri
içermesinden dolayı muhalefet ediyoruz. 
Yüce heyetinizi
saygılarımla selamlıyorum. (MHP sıralarından alkışlar)
BAŞKAN –
Teşekkür ederiz Sayın Karakaya. 
Üçüncü bölüm
üzerinde gruplar adına, Cumhuriyet Halk Partisi Grubu adına İstanbul
Milletvekili Sayın Mehmet Bekaroğlu.
Buyurun.
(CHP sıralarından alkışlar)
Süreniz
on dakika. 
CHP GRUBU ADINA
MEHMET BEKAROĞLU (İstanbul) - Sayın Başkan, değerli milletvekilleri; gece
yarısı hepinizi saygıyla selamlıyorum. 
502 sayılı torba
yasanın üçüncü bölümü, 56 ila 83’üncü maddeler şu anda konuşma, görüşme yaptığımız
bölüm. 
Değerli
arkadaşlar, bu torba yasayla ilgili herkes bir şey söyledi ama söylemeye de
devam etmemiz gerekiyor. Gerçekten, bu torba yasa, Meclisin bu en temel görevi
olan yasama görevini ciddi bir şekilde savsaklıyor. 
Değerli
arkadaşlarım, demokrasi, şeffaflığı da gerektiriyor. Milletin temsilcilerinin
-temsilî demokraside- mecliste, parlamentoda ne yaptıklarını milletin bilmesi
gerekiyor. İktidarlar genellikle bunun bilinmesini istemezler; muhalefet de bu
çıkan yasalarda, bilgi asimetrisisini gidererek, ne yazıyor, ne yapmaya
çalışıyorlar, bunları millete anlatmaya çalışır. Ha “Biz seçildik, istediğimizi
yaparız.” filan, tabii bunu hep söyleyip duruyorsunuz ama hayır, milletin
istediğini yapmak durumundasınız. Bunun da cevabı vardır sizde, “Biz elbette
milletin istediğini yapıyoruz, sürekli olarak seçiliyoruz.” diyorsunuz.
Değerli
arkadaşlarım, bir defa, bu yasa niye çıkıyor? 2017 bütçesinde çok ciddi bir
şekilde delikler oluştu, sıkıntılar oluştu, hatta çöktü, o sebeple bu yasayı
getiriyorsunuz ve bu yasanın en temel, en önemli ve en sorunlu maddelerinden
bir tanesi de borçlanmayla ilgili; 37 milyar TL’lik bir borçlanma yetkisi
alıyorsunuz. Bildiğiniz gibi, borçlanmaların nasıl olacağı kanunda çok açık bir
şekilde yazıyor. Bütçede karar verilir buna. Bakanın yüzde 5 artırma hakkı var,
artırılmış 2017’de; daha sonra, Bakanlar Kurulu yüzde 5 daha artırır, o da
yapılmış; bunlar yetmemiş, şimdi 37 milyar TL’lik yeni bir borçlanma
alıyorsunuz ve yasaya rağmen. Bu olmuyor değerli arkadaşlarım. Yani, bize kimse
bir şey sormuyor filan… Tamam, sormuyor ama biz de bunları söyleyelim,
notlarımızı düşelim. Böyle olmaz, bunu ek bütçeyle yapmak zorundaydınız,
yapmadınız, birçok konuda da böyle davranıyorsunuz. 
Değerli
arkadaşlarım, 2017 yılı bütçesinde, öngörünün çok ötesinde, 60 milyar TL’yi
geçti borçlanmanız. Niye böyle oldu? Bu kadar borçlanmanıza rağmen niye böyle
oldu? Uygulamış olduğunuz yanlış politikalar dolayısıyla oldu değerli
arkadaşlarım. Dünya kadar teşvik verdiniz ve gelişigüzel verdiniz, bir de Kredi
Garanti Fonu’nu kullanarak yine piyasaya 200 milyar TL para pompaladınız. Bütün
bunlara rağmen murat edilenler, istenenler olmadı. İşsizlik azalmadı. “1
milyondan fazla insan iş buldu.” diyorsunuz ama işsizlik rakamları artmaya
devam ediyor. “Efendim, öyle değil, işte iş talebi arttı, o sebepten; ekonomi
canlandı, o sebepten dolayı.” diyorsunuz ama o öyle değil. 
HAYDAR
AKAR (Kocaeli) – Nereden bulmuşlar ya? Tesis mi yapıyorlar?
MEHMET
BEKAROĞLU (Devamla) – Geçen seneki benzer aylardaki işsizlik oranıyla
karşılaştırdığınız zaman oransal olarak işsizlik azalmadı değerli arkadaşlar,
arttı. Enflasyon arttı bu politikalarınız sonrasında. Faiz arttı, kur arttı.
Ekonomi gerçekten ciddi bir şekilde problemli, sorunlu olarak gidiyor. 
Peki,
ne yapıyorsunuz siz bu yasada? İşte 28 milyar TL’lik bir gelir sağlıyoruz
diyorsunuz. Bu yasada sanıyorum 25-30 civarında madde vergiyle ilgili değerli
arkadaşlarım. Bu vergilerin bir bölümü hazineye gelir getirici, bir bölümü ise
gelir götürücü, yani harcamayı arttıran vergi düzenlemeleri. Vergi
düzenlemelerinin bir kısmı yeni vergiler ya da mevcut vergilerde oransal olarak
artma meydana geliyor. İşte motorlu taşıtlar vergisinden tütün kâğıdına, ÖTV’ye
kadar daha çok geniş halk kitlelerini ilgilendiren konularda ciddi bir şekilde
vergi artması söz konusu. 28 milyar lira buralardan toplanıyor. 
Peki,
gelir azaltıcı yani sizin için gider arttırıcı, hazine için, Hükûmet için,
Maliye için gider arttırıcı vergi düzenlemeleri ne? Bu da büyüklere,
zenginlere, kurumlara yapılan muafiyetler dolayısıyla geliyor değerli
arkadaşlarım. 
Bakın,
bu Plan ve Bütçe Komisyonunda görüşülürken öyle maddeler var ki burada,
insanların vicdanını, sizin de vicdanınızı sızlatacak maddeler var. Bu konuda
ısrar ettik ama Nuh dedi, Peygamber demedi Maliye Bakanı. Bakın, bunlardan bir
tanesi engellilere ve dolayısıyla gazilere araç alırken tanınan ÖTV
indirimiydi. Bunu ortadan kaldırdılar işte belli değerdeki araçların üstünde
olanlardan. Ya bunu yapmayın, buna mı kaldı Türkiye dedik. Israr ettiler. Hiç
olmazsa dedik, hiç olmazsa gaziler için yapmayın. 6-7 bin kişi bunlar. 6-7 bin
gazi var. Gaziler… Hamaset… Her gün konuşmuyor muyuz? Bizim için, vatan için
ellerini, ayaklarını, organlarını kaybetmedi mi insanlar? 6-7 bin kişi
arkadaşlar yani. Buna mı muhtaç oldunuz? Maliye Bakanı ısrarla, hatta gaddarca
diyorum ben bu ÖTV muafiyetini maalesef şey yaptı.
Burada, netice
itibarıyla, gerçekten güçlüye veriyorsunuz. Gerekçeniz de “Güçlüye, zengine
verelim…” Zaten bütün piyasacıların, neoliberal sistemi savunanların bütün
tezleri budur: Zenginlere, güçlülere verelim, ülke büyür; buradan orta kesim de
fakir fukara olan da nasibini alır. Hiç böyle olmuyor değerli arkadaşlarım.
Hele hele 2008 krizinden sonra böyle hiç olmuyor. Güçlüye veriyorsunuz,
garibanlardan, zayıf olanlardan alıyorsunuz. Böyle bir düzenleme bu değerli
arkadaşlarım, böyle bir yasa.
Bakın, bu
durumu, Ankara’nın pazarlarından birinde -Dikmen pazarı deyin, Balgat pazarı
deyin- bir pazarcının bana anlattıklarını size nakledeceğim değerli
arkadaşlarım. Çok enteresandır. Yani izin veriyorsa Sayın Başkan, sesini de
buradan dinletebilirim.
Saat on ikiye
geliyor, soğuk, işte, hava yavaş yavaş ısınıyor. Şeylerini giymiş lahana
satıyor. “4 lira.” diyor, “4 lira.” Ve hesabını yapıyor: “Tarlada 1 lira, 25
kuruş yükleme parası; 1,5 nakliye, etti 2,75. Ankara Belediyesi rüsum alıyor
yüzde 18, ondan sonra biz bunu 4 liraya satmaya çalışıyoruz.” “Bir de bunu
buraya nasıl getirdim? Benim bir arabam var, 6 bin liralık. Bu arabaya trafik
sigortası yaptırmadan trafiğe çıkamıyorum. 6 bin liralık arabaya 4 bin lira
sigorta istediler yaptıramadım. Kaçak getiriyorum, bir kere yakalandım.
Yakalandığımdan dolayı trafiğe çıkamıyorum çünkü 300 küsur lira ceza ödedim. Üç
hafta, dört hafta o cezayı telafi edemedim.” diyor. Bakın, vatandaşın durumu bu
değerli arkadaşlarım. 
AHMET
SAMİ CEYLAN (Çorum) – Ajitasyon yapıyorsun. 
MEHMET
BEKAROĞLU (Devamla) – Ne yapıyorum? 
AHMET
SAMİ CEYLAN (Çorum) – Ajitasyon yapıyorsun. 
MEHMET
BEKAROĞLU (Devamla) – Ajitasyon yapıyorum. Evet, ajite ediyorum. Adalet ve
Kalkınma Partisi milletvekilleri, ajite ediyorum. Bu pazarcı arkadaşın adına
sizi ajite ediyorum, bu gariban adına ajite ediyorum. Bakın, sizin uygulamış
olduğunuz ekonomik politikalar, şu anda el kaldırdığınız bu torba yasa bu
adamdan alıyor, tuzu kurulara veriyor. Böyle bu. Ha, teziniz: Türkiye
büyüyecek, bu gariban da alacak. Bu gariban bir şey alamıyor değerli
arkadaşlar. Bakın, enflasyon yüzde 12, siz yeniden değerleme oranını ne
yaptınız? Yüzde 14,75 mi Sayın Bakanım? Sabahtan beri sosyal medyaya
bakıyorsunuz Sayın Bakanım ya, ne yazıyor orada ya? Bir de bizi dinleyin Sayın
Bakan ya, ne olur. Yani yüzde 14,75 yaptınız. Bütün bu cezalar… Şimdi o
kamyoncu yine trafikte yakalanırsa cezası artacak. Onlardan alıyorsunuz fakire,
fukaraya, garibana yıkıyorsunuz. 
Değerli
arkadaşlarım, vergileri artırmak istiyor musunuz? Size çok önemli 2 tane kaynak
söyleyeyim, bakın kimse yapmaz bu kıyağı bu saatte size: Bir, rant. Kent
rantlarını vergilendirin. Bakın, ben biliyorum işi. İstanbul Büyükşehire de aday
oldum, o dönemde de söyledim bunu. İstanbul Büyükşehirde -şimdi gönderdiniz ya
Sayın Topbaş’ı hatta Gürtuna’ya kadar da gidebilirsiniz- on beş sene içinde,
asgarisini söylüyorum, tek tek de verebilirim size paftasıyla, şeyiyle, değer
artırımdan dolayı, imar değişikliklerinden dolayı oluşan kent rantında toplanan
para 250 milyar dolar. Bunu oturup bir yerde konuşabiliriz. 250 milyar dolar. 
HAYDAR
AKAR (Kocaeli) – Hiç vergiye gerek yok. Vergileri bile kaldırabiliriz. 
MEHMET
BEKAROĞLU (Devamla) – Bunlar kamu yararına yapılan değişikler idi ise bunları
vergilendirelim arkadaşlar. Bu paraları bu garibanlardan almayalım, bunlardan
alalım. Bir başkası da -konuşuyoruz, tartışıyoruz çok kızıyorsunuz- bu offshore
meselesi arkadaşlar sadece Başbakan meselesi filan değil, onlarca insan var.
Milyarlarca lira vergisiz bir şekilde gitti, Bakanlar Kurulunuz -yasadaki-
vergi cenneti ülkelerin listesini yayınlamadığından dolayı. 
(Mikrofon
otomatik cihaz tarafından kapatıldı)
MEHMET BEKAROĞLU
(Devamla) - Ve bunları da varlık barışıyla geri getirirken yine vergisiz
getirdi. 
Alın size kaynak
değerli arkadaşlarım. Bu kaynakları değerlendirin, şu garibanın yakasından
düşün.
Teşekkür ederim.
(CHP sıralarından alkışlar) 
BAŞKAN –
Teşekkür ederiz Sayın Bekaroğlu.
Şimdi, şahıslar
adına Bursa Milletvekili Sayın Lale Karabıyık. 
Buyurun. (CHP
sıralarından alkışlar)
Süreniz beş
dakika. 
LALE KARABIYIK
(Bursa) – Teşekkürler.
Sayın Başkan,
değerli milletvekilleri; önce bakıyorum iktidar partisine, boş sıraları
görüyorum, demek ki yoklama zamanı geçince…
BAYRAM ÖZÇELİK
(Burdur) – Ya ne boşu ya!
LALE KARABIYIK
(Devamla) – Yalan bir şey konuşmuyorum burada.
…herkese izin
verildi, herkes de kaçıp gitti. Demek ki bu kadar saygı gösteriyorsunuz torba
yasaya. Öncelikle bunu kınıyorum.
MEHMET MUŞ
(İstanbul) – Kendi grubunuz ne kadar saygı gösteriyor, ona da bakın.
LALE KARABIYIK
(Devamla) – Bizim grubumuz yeteri sayıda burada efendim ama siz bu maddeleri ya
yarına bırakacaktınız veya buraya vekillerinizi getirecektiniz.
GÜLAY YEDEKCİ
(İstanbul) – 12 kişi var.
MEHMET MUŞ
(İstanbul) – Kendi grubunuza bakın. 
HASAN BASRİ KURT
(Samsun) – Sizin grubunuz sürekli gelmiyor, onun için size normal geliyor
bunlar. Sizin grup hiç gelmiyor ki buraya.
LALE KARABIYIK
(Devamla) – Evet, konuya geçiyorum.
Sayın milletvekilleri,
orta vadeli program açıklandığında zaten 2018’in zam yılı olacağı belliydi. Çok
kalabalık bir torba yasa geldi önümüze. Bu torba yasa 16 bakanlık, 65 yasa ve
de 7 komisyonu ilgilendiriyordu; önemli bir ekonomik zafiyetin içine
düşüldüğünün de ifadesiydi, orta vadeli programın hedefinin çöktüğünü de çok
net göstermekteydi. Ve başladık, bu kadar yoğun maddeleri yukarıda bitirdik ve
buraya geldik, şimdi de alelacele geçirelim. Neden geçirelim? Çünkü yamaları
yapalım, bütçe de hazır geçerken bu bütçeye de bir zemin oluşturalım isteniyor.
Az önce de ifade
edildi, bu maddeler içerisinde en önemlisi bana göre, 72’nci maddedeki ek
bütçeyle gelmesi gereken 37 milyar liralık bir borçlanma ilavesi. 
Bakın, bir yasa
var, hepiniz açıp bakabilirsiniz; Kamu Finansmanı ve Borç Yönetimi Yasası.
Burada diyor ki: “Başlangıç ödenekleri toplamı ile tahmin edilen gelirler
arasındaki fark.” Bu farka baktığınızda rakam 47,4 milyar lira; yüzde 5, yüzde
5, iki kere artırıldığında, Bakanlığın yetkisi kullanıldığında 52,3 milyar.
Nereye geldik? 84,5’a. 37 milyar liralık ek bir bütçe yani Hazineye bu kadar
ilave borçlanma limiti getiriyoruz. Peki, neden? Tarihinde Hazine ilk defa bu
kadar bütçe açığının fazlasını borçlanıyor yani bütçe açığının rakamı bu kadar
borçlanma ihtiyacını karşılamıyor, anlatmıyor sayın vekiller ve bunu hiçbir
iktisatçı, hiçbir köşe yazarı anlayabilmiş değil. Günlerdir bu ifade ediliyor,
Hazine neden bu kadar fazla borçlandı, ihtiyacının üstünde borçlandı, bu belli
değil. Net değilsiniz, şeffaf değilsiniz. 
Peki, ne oldu bu
borçlanmayla? Adalet ve Kalkınma Partisinin çok önemli bir sözü vardı, iddiası
vardı; iktidara geldiğinizde dediniz ki: “Dar gelirlinin millî gelirden aldığı
payı yükselteceğiz.” Hayır, hiç öyle olmadı, dar gelirlinin, yoksulun, vatandaşın
üstüne daha çok yükler bindirildi ve bu kadar, kendileri de borçlandı, ülke de
borçlandı.
Bakın,
diyorsunuz ki: “Faizleri düşürün, düşürsün Merkez Bankası, bu faizler niye
yüksek?” Sanki bu ülkeyi başka birisi yönetiyor. Hazine bu kadar borçlanırsa,
ihtiyacının bile üstünde borçlanırsa, sayın vekiller, bu faizler bu kadar borca
rağmen düşer mi? Siz bu kadar vergi yükü getirirseniz, bu kadar zammı
getirirseniz, enflasyonu yükseltirseniz -işte torba yasayla bir daha yaptınız
bunları- bu faizler düşer mi? Siz kimi kandırıyorsunuz? Vatandaşa gerçekleri
söyleyin, “Biz faizleri düşürmek istiyoruz ama bizim bu Hazinenin de borçlanma
ihtiyacı var.” deyin. 
Şu anda dış borç
miktarı 482 milyar dolar yani millî gelirin yarısı, 84,5 milyar dolarlık da bir
faiz yükü var sadece bu yıla. Yani biz faiz lobisine çalışıyoruz, işin gerçeği
bu ama bizim iyi niyetli, zavallı vatandaşımıza siz şunu söylüyorsunuz: “Biz
öyle iyi yönetiyoruz ki ülkeyi, ekonomiyi, biz sizi IMF’ye bile
borçlandırmıyoruz.” Ya, lütfen, gerçekleri söyleyin; “IMF’ye değil, artık
yabancı sermayeye borçlandırıyoruz.” deyin, “Bu kadar faiz lobisine
çalışıyoruz.” deyin, “Vatandaşın sofrasındaki gazoza kadar vergi getirmeye
çalışıyoruz.” deyin, “Engellinin, gazinin aracına kadar artık sınır getirmeye çalışıyoruz.”
deyin. Lütfen bunları söyleyin, bu vatandaşın gerçekleri bilmeye gerçekten
hakkı var. Bu torba yasayla Maliye Bakanlığı son derece büyük yetkiler alıyor,
bunu da altını çizerek belirtmek isterim.
Süremiz
olsa daha çok anlatacak şey var ama siz bu şekilde giderseniz daha çok torba
yasa yaparız. Ekonomiyi yönetemezseniz, doğru reform paketleri olmazsa
vatandaşın üstüne daha çok yükler biner ve biz burada çok torba yasayı bu
şekilde geçiririz, konuşuruz.
Teşekkür
ediyorum. (CHP sıralarından alkışlar) 
BAŞKAN
– Teşekkür ederiz Sayın Karabıyık.
Sayın
Muş…
MEHMET
MUŞ (İstanbul) – Sayın Başkan, 60’a göre pek kısa bir söz istiyorum.
BAŞKAN
– Buyurun.
IV.- AÇIKLAMALAR (Devam)
36.- İstanbul Milletvekili Mehmet Muş’un, Bursa Milletvekili Lale
Karabıyık’ın 502 sıra sayılı Kanun Tasarısı’nın üçüncü bölümü üzerinde şahsı
adına yaptığı konuşmasındaki bazı ifadelerine ilişkin açıklaması
MEHMET
MUŞ (İstanbul) – Şimdi, her iktidar faizle mücadele eder yani etmek için
uğraşır. Biz de faizle büyük bir mücadele yaptık. Bakın, bütçe giderleri
içerisindeki faiz oranı 100 liralık bir bütçe varsa 43 liraydı. Şu an, bu oran
100 liralık bir bütçe içerisinde 9 liraya düştü. Arada tasarruf edilen miktar
Türkiye'nin yatırımlarına, ihtiyaçlarına kullanılıyor, bunu belirtmem gerekir.
Bir
diğeri: Borç döndürmede biz dokuz ayla borcu çeviriyorduk, ortalama borç vadesi
dokuz aydı. Son beş yılın, altı yılın ortalaması yetmiş ayın üzerine çıkmış
durumda. Yani bu aslında vade uzadıkça finansman maliyetinin de düştüğünü
gösteren bir faktördür, bunu belirtmek istedim.
Teşekkür
ederim.
BAŞKAN
– Teşekkür ederiz Sayın Muş.
IX.- KANUN TASARI VE TEKLİFLERİ İLE KOMİSYONLARDAN GELEN DİĞER İŞLER
(Devam)
A) Kanun Tasarı ve Teklifleri (Devam)
1.- Bazı Vergi Kanunları ile Kanun ve Kanun Hükmünde Kararnamelerde
Değişiklik Yapılmasına Dair Kanun Tasarısı (1/884) ve İstanbul Milletvekili
Mehmet Akif Hamzaçebi’nin 6306 Sayılı "Afet Riski Altındaki Alanların
Dönüştürülmesi Hakkında Kanun", 2981 Sayılı "İmar ve Gecekondu
Mevzuatına Aykırı Yapılara Uygulanacak Bazı İşlemler ve 6785 Sayılı İmar
Kanununun Bir Maddesinin Değiştirilmesi Hakkında Kanun" ve 4706 Sayılı
"Hazineye Ait Taşınmaz Malların Değerlendirilmesi ve Katma Değer Vergisi
Kanununda Değişiklik Yapılması Hakkında Kanun"da Değişiklik Yapılması
Hakkında Kanun Teklifi (2/588) ile Plan ve Bütçe Komisyonu Raporu (S. Sayısı:
502) (Devam)
BAŞKAN
– Sayın milletvekilleri, üçüncü bölüm üzerindeki konuşmaları tamamladık.
Birleşime
iki dakika ara veriyorum.
Kapanma Saati: 00.12
ON İKİNCİ OTURUM
Açılma Saati: 00.13
BAŞKAN: Başkan Vekili Pervin BULDAN
KÂTİP ÜYELER: Mücahit DURMUŞOĞLU (Osmaniye), Sema KIRCI (Balıkesir)
-----0-----
BAŞKAN – Türkiye
Büyük Millet Meclisinin 22’nci Birleşiminin On İkinci Oturumunu açıyorum.
502 sıra sayılı
Kanun Tasarısı’nın görüşmelerine devam ediyoruz.
Komisyon? Yok.
Ertelenmiştir.
2’nci sırada yer
alan 457 sıra sayılı Kanun Tasarısı ve Dışişleri Komisyonu Raporu’nun
görüşmelerine başlayacağız.
2.- AB-EFTA Ortak Transit Ortak Komitesinin 20 Mayıs 1987 Tarihli Ortak
Transit Rejimine İlişkin Sözleşmeyi Değiştiren 28/04/2016 Tarihli ve 1/2016
Sayılı Kararının Onaylanmasının Uygun Bulunduğuna Dair Kanun Tasarısı (1/745)
ve Dışişleri Komisyonu Raporu (S. Sayısı: 457)
BAŞKAN –
Komisyon? Yok.
Ertelenmiştir.
3’üncü sırada
yer alan 385 sıra sayılı Kanun Tasarısı ve Dışişleri Komisyonu Raporu’nun
görüşmelerine başlayacağız.
3.- Geçici İthalat Sözleşmesinde Yapılan Değişikliklere İlişkin
Belgelerin Onaylanmasının Uygun Bulunduğuna Dair Kanun Tasarısı (1/712) ve
Dışişleri Komisyonu Raporu (S. Sayısı: 385)
BAŞKAN –
Komisyon? Yok.
Ertelenmiştir.
Bundan sonra da
komisyonların bulunamayacağı anlaşıldığından, alınan karar gereğince kanun
tasarı ve teklifleri ile komisyonlardan gelen diğer işleri sırasıyla görüşmek
için 15 Kasım 2017 Çarşamba günü saat 14.00’te toplanmak üzere birleşimi
kapatıyorum. 
Kapanma Saati: 00.14




(x) 502 S.
Sayılı Basmayazı 2/11/2017 tarihli 17’nci Birleşim Tutanağı’na eklidir.


(x) Bu bölümde Hatip tarafından, Türkçe
olmayan bir kelime ifade edildi.




