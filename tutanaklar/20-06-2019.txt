



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 92’nci
Birleşim
 20
Haziran 2019 Perşembe

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Uşak Milletvekili İsmail Güneş’in, Uşak ili ve çevresindeki
ilçelerin konumuna ilişkin gündem dışı konuşması
2.- Hatay Milletvekili Serkan Topal’ın, eğitim sistemimizdeki sorunlara
ilişkin gündem dışı konuşması 
3.- Eskişehir Milletvekili Utku Çakırözer’in, Eskişehir il ve
ilçelerinde yaşanan sel felaketine ilişkin gündem dışı konuşması 

IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi Bilgiç’in, sisteme
girerek yerlerinden birer dakika söz talep eden milletvekillerinin söz haklarının
devrine ilişkin konuşması 
2.- Oturum Başkanı TBMM Başkan Vekili Süreyya Sadi Bilgiç’in, Doğu
Türkistan’ın lideri İsa Yusuf Alptekin’i rahmetle andığına ilişkin konuşması
3.- Oturum Başkanı TBMM Başkan Vekili Süreyya Sadi Bilgiç’in, Askeralma
Kanunu Teklifi’nin hayırlı olmasını temenni ettiğine ilişkin konuşması 

V.- AÇIKLAMALAR
1.- Gaziantep Milletvekili İmam Hüseyin Filiz’in, Tohumculuk Kanunu’yla
tohumculuğun çok uluslu şirketlerin hâkimiyetine girdiğine, yerli ve millî
tarım yapabilmek için yerel tohumların ıslahına ağırlık verilmesi gerektiğine
ilişkin açıklaması
2.- Kocaeli Milletvekili İlyas Şeker’in, Gebze Teknik Üniversitesinin
başarılarına ilişkin açıklaması
3.- Mersin Milletvekili Ali Cumhur Taşkın’ın, dünyada yaygın şekilde
kullanılan tıbbi ve aromatik bitkilere olan ilginin arttığına ve Türkiye’deki
bitki çeşitliliğine ilişkin açıklaması
4.- Mersin Milletvekili Hacı Özkan’ın, yaşanan sel felaketleri nedeniyle
hayatını kaybedenlere Allah’tan rahmet dilediğine, devletin tüm yetkili
organlarının yaraları saracağına inandığına ilişkin açıklaması
5.- Ankara Milletvekili Servet Ünsal’ın, Türkiye Cumhuriyeti’nin sosyal
devlet ilkesinden giderek uzaklaştırıldığına ilişkin açıklaması
6.- Adana Milletvekili Müzeyyen Şevkin’in, iş bulamayan üniversite
mezunlarının KYK öğrenim kredisi borcu nedeniyle yaşadığı mağduriyete ilişkin
açıklaması
7.- Niğde Milletvekili Selim Gültekin’in, Niğde Ömer Halisdemir
Üniversitesinin Girişimci ve Yenilikçi Üniversite Endeksi’nde 43’üncü sırada
yer aldığına ilişkin açıklaması
8.- Tekirdağ Milletvekili İlhami Özcan Aygun’un, TSK’de yemek sürecinin
ihalelerle özelleştirilmesinin ardından başlayan gıda zehirlenmelerinin asker
ölümlerine sebebiyet verdiğine ilişkin açıklaması
9.- Şanlıurfa Milletvekili Zemzem Gülender Açanal’ın, Sosyal Güvenlik
Kurumunun geri ödeme listesine aldığı ilaçlara ilişkin açıklaması
10.- Düzce Milletvekili Ümit Yılmaz’ın, Türkiye Bankalar Birliği
tarafından spor kulüplerinin borçlarının yapılandırılacağı haberlerine ilişkin
açıklaması
11.- Kocaeli Milletvekili Ömer Faruk Gergerlioğlu’nun, AK PARTİ
uygulamalarının can almaya devam ettiğine ilişkin açıklaması
12.- Zonguldak Milletvekili Hamdi Uçar’ın, Zonguldak ilinin
sanayileşmede, ekonomik ve toplumsal gelişimde lokomotif şehirlerden olduğuna
ilişkin açıklaması
13.- Eskişehir Milletvekili Utku Çakırözer’in, Eskişehir iline İl Halk
Kütüphanesinin yeniden kazandırılması gerektiğine ilişkin açıklaması
14.- Osmaniye Milletvekili Mücahit Durmuşoğlu’nun, Genelkurmay Çatı
davasında kararın açıklandığına, DHKP-C’ye yönelik İstanbul ilinde yürütülen
operasyona, terörle mücadeleye devam edilirken Cumhurbaşkanı Recep Tayyip
Erdoğan önderliğinde enerji alanında da sessiz devrim yaşandığına ilişkin
açıklaması
15.- Kocaeli Milletvekili Lütfü Türkkan’ın, Genelkurmay Çatı davasının
sonuçlanmasını memnuniyetle karşıladıklarına, FETÖ’yle mücadelede gelinen
noktanın yeterli olmadığına, İYİ PARTİ olarak darbelerin karşısında
durduklarına ve durmaya devam edeceklerine, İYİ PARTİ İlçe Başkanı Turan
Çetinkaya’nın uğradığı saldırının ardından İstanbul il kurucu yönetim kurulu
üyesi Metin Bozkurt’un saldırıya uğradığına, TÜİK verilerine göre yabancılara
konut satışında mayıs ayında artış görüldüğüne ilişkin açıklaması
16.- Manisa Milletvekili Erkan Akçay’ın, 23 Haziran Pazar günü
tekrarlanacak olan İstanbul Büyükşehir Belediye Başkanlığı seçimine, 22 Haziran
Kurtuluş Savaşı’nın en önemli belgelerinden olan Amasya Genelgesi’nin
yayımlanmasının 100’üncü yıl dönümüne, petrol ve doğal gaz arama faaliyetlerini
yürütecek olan Yavuz sondaj gemisinin Doğu Akdeniz'e uğurlandığına ilişkin
açıklaması
17.- İstanbul Milletvekili Hakkı Saruhan Oluç’un, Şırnak ili Silopi
ilçesinde Muhammed Yıldırım ile Furkan Yıldırım’ın ölümüne neden olan zırhlı
araç sürücüsü hakkında mahkemenin verdiği karara, ölümle sonuçlanan panzer
kazalarının Cizre, Diyarbakır, Lice, Mardin, Van, Şırnak, Siirt ve Batman’da
yaşandığına, cezasızlık politikasının sona erdirilmesi ve yargının üzerine
düşeni yapması gerektiğine, 29 Haziran Dünya Mülteciler Günü’ne ilişkin açıklaması

18.- Sakarya Milletvekili Engin Özkoç’un, İDO’nun 23 Haziran Pazar günü
tekrarlanacak olan İstanbul Büyükşehir Belediye Başkanlığı seçimi öncesi
Bandırma-İstanbul biletlerini iptal ettiği haberlerine, İYİ PARTİ
kurucularından Metin Bozkurt’un saldırıya uğraması nedeniyle geçmiş olsun
dileğinde bulunduğuna, Türkiye Büyük Millet Meclisinin terör örgütleriyle
topyekûn mücadeleyi sağlayacak altyapıyı oluşturması ve FETÖ’nün siyasi
ayağının ortaya çıkarılması gerektiğine ilişkin açıklaması
19.- Denizli Milletvekili Cahit Özkan’ın, 22 Haziran Amasya
Genelgesi’nin yayımlanmasının 100’üncü yıl dönümüne, Genelkurmay Çatı davasının
karara bağlanmasının demokrasi tarihimiz açısından önemli olduğuna, 15 Temmuz
şehitlerini rahmetle yâd ettiğine, aşırı yağışların yaşandığı bir dönemden
geçildiğine, Ceza ve Güvenlik Tedbirlerinin İnfazı Hakkında Kanun’un
cezaevlerindeki tutuklu veya hükümlülerin yaşam haklarının korunması için
emredici hükümler içerdiğine, demokrasimizin olmazsa olmazının seçimler
olduğuna, İDO’da Bandırma-İstanbul seferleriyle ilgili herhangi bir iptalin söz
konusu olmadığına ilişkin açıklaması
20.- Kocaeli Milletvekili Lütfü Türkkan’ın, Aksaray Milletvekili Cengiz
Aydoğdu’nun İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması 
21.- Eskişehir Milletvekili Emine Nur Günay’ın, yaşanan sel felaketleri
nedeniyle hayatını kaybedenlere Allah’tan rahmet dilediğine ve Eskişehir il ve
ilçelerinde aşırı yağış nedeniyle meydana gelen hasar tespitinin yapıldığına
ilişkin açıklaması
22.- Diyarbakır Milletvekili Semra Güzel’in, HDP Ankara İl Yöneticisi
Betül Koca’ya uygulanan sistematik tacizden İçişleri Bakanlığının haberinin
olup olmadığını, konuya dair herhangi bir girişimde bulunulup bulunulmayacağını
ve bu tehditlerin kimlerin talimatı doğrultusunda yapıldığını öğrenmek istediğine
ilişkin açıklaması 
23.- Afyonkarahisar Milletvekili Mehmet Taytak’ın, Irak Merkezî Hükûmeti
tarafından yumurta ithalatının izne bağlanmasının Afyonkarahisar ilinin
ekonomisine soluk veren yumurta sektörünü durdurma noktasına getirdiğine
ilişkin açıklaması
24.- Eskişehir Milletvekili Nabi Avcı’nın, Eskişehir İl Halk
Kütüphanesinin 25 Aralık 2019 tarihinde tamamlanmış olacağına ilişkin
açıklaması
25.- Kahramanmaraş Milletvekili İmran Kılıç’ın, Askeralma Kanunu
Teklifi’nin en faydalı şekilde yasalaşmasını dilediğine, savaşların beşeriyet
açısından istenmeyen şey olmasına mukabil insanlık tarihi boyunca var
olageldiğine ve savaşa karşı savaşmak gerektiğine ilişkin açıklaması
26.- Bursa Milletvekili Atilla Ödünç’ün, Mısır Dışişleri Bakanı Semih
Şükrü’nün Cumhurbaşkanı Recep Tayyip Erdoğan’ın "Muhammed Mursi eceliyle
ölmemiştir, öldürülmüştür" sözlerini “sorumsuz” olarak nitelendirmesini
kınadığına ilişkin açıklaması
27.- Manisa Milletvekili Erkan Akçay’ın, Diyarbakır Milletvekili Garo
Paylan’ın görüşülmekte olan 69 sıra sayılı Kanun Teklifi’nin 61’inci maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
28.- Manisa Milletvekili Erkan Akçay’ın, Diyarbakır Milletvekili Garo
Paylan’ın sataşma nedeniyle yaptığı konuşmasındaki bazı ifadelerine ilişkin
açıklaması
29.- Manisa Milletvekili Erkan Akçay’ın, Türk milletinin fertlerinin
askerlik yapmayı şeref saydığına ve Türk Silahlı Kuvvetlerinin dünyanın en
gözde ordularından olduğuna ilişkin açıklaması
30.- Denizli Milletvekili Cahit Özkan’ın, Ankara Milletvekili İbrahim
Halil Oral’ın görüşülmekte olan 69 sıra sayılı Kanun Teklifi’nin 62’nci
maddesinin (13)’üncü fıkrasıyla ilgili önerge üzerinde yaptığı konuşmasındaki
bazı ifadelerine ilişkin açıklaması
31.- Kocaeli Milletvekili Lütfü Türkkan’ın, Askeralma Kanunu Teklifi’nin
taşın altına herkesin elini koyması hâlinde çok güzel şeyler yapılabileceğini
gösteren bir teklif olduğuna ve hayırlı olmasını dilediğine ilişkin açıklaması
32.- Sakarya Milletvekili Engin Özkoç’un, milleti ve ülkeyi ilgilendiren
konularda kimseyi ayrıştırmadan yapıcı bir dil kullanılması hâlinde her şeyin
başarılabileceğine, Askeralma Kanunu Teklifi’nin hayırlı olmasını dilediğine ilişkin
açıklaması
33.- Manisa Milletvekili Erkan Akçay’ın, Askerlik Kanunu’nda çok önemli
düzenlemeleri içeren Askeralma Kanunu Teklifi’nin ülkeye, millete ve Türk
Silahlı Kuvvetlerine hayırlı olmasını dilediklerine ilişkin açıklaması
34.- Denizli Milletvekili Cahit Özkan’ın, Askeralma Kanunu Teklifi’nin
siyasi çekişmelerden uzak, Türkiye'nin ortak aklı olarak ortaya çıktığına ve
teklifin yasalaşması hâlinde terhis bekleyen askerlere vermek istediği mesaja
ilişkin açıklaması
35.- Millî Savunma Komisyonu Başkanı İsmet Yılmaz’ın, Kocaeli
Milletvekili Lütfü Türkkan’ın yaptığı açıklamasındaki bazı ifadelerine,
Askeralma Kanunu Teklifi’nde milletin talepleri ile Türk Silahlı Kuvvetlerinin
ihtiyacının esas alındığına, NATO’nun en büyük ikinci ordusuna sahip olunduğuna
ilişkin açıklaması
36.- Sakarya Milletvekili Engin Özkoç’un, Millî Savunma Komisyonu
Başkanı İsmet Yılmaz’ın yaptığı açıklamasındaki bazı ifadelerine ilişkin
açıklaması

VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Aydın Milletvekili Aydın Adnan Sezgin ve
arkadaşları tarafından, Doğu Türkistan’da tatbik edilen politikalar nedeniyle
Uygur Türklerinin yaşadığı sorunların tespiti, “yeniden eğitim kampları”
denilen toplama kampları uygulamasının araştırılması, soydaşlarımızın maruz
kaldığı sistematik baskının incelenmesi, Çin yönetimi tarafından
gerçekleştirilen ağır ve kitlesel insan hakları ihlallerinin araştırılması ve
bu soruna yönelik çözüm yollarının geliştirilmesinde Türkiye'nin sağlayacağı
katkıların belirlenmesi amacıyla 20/6/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 20 Haziran 2019 Perşembe günkü birleşiminde
yapılmasına ilişkin önerisi
2.- HDP Grubunun, Grup Başkan Vekili İstanbul Milletvekili Hakkı Saruhan
Oluç tarafından, Türkiye’deki mültecilerin karşılaştığı sorunların
araştırılması amacıyla 20/6/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 20 Haziran 2019 Perşembe günkü birleşiminde yapılmasına ilişkin
önerisi 
3.- CHP Grubunun, Grup Başkan Vekili Sakarya Milletvekili Engin Özkoç
tarafından, Türkiye Cumhuriyeti’nin en kanlı darbe girişimini gerçekleştiren
Fetullahçı terör örgütünün siyasi ayağının araştırılarak ortaya çıkarılması
amacıyla 20/6/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 20 Haziran
2019 Perşembe günkü birleşiminde yapılmasına ilişkin önerisi 

B) Danışma Kurulu Önerileri
1.- Danışma Kurulunun, Genel Kurulun 21 Haziran 2019 Cuma günü
toplanmamasına ilişkin önerisi 


VII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Millî Savunma Komisyonu Raporu (S. Sayısı: 69) 

VIII.- SATAŞMALARA İLİŞKİN KONUŞMALAR
1.- Diyarbakır Milletvekili Garo Paylan’ın, Manisa Milletvekili Erkan
Akçay’ın yaptığı açıklamasında şahsına sataşması nedeniyle konuşması

IX.- YAZILI SORULAR VE CEVAPLARI
1.- İzmir Milletvekili Mehmet Ali Çelebi'nin, Ağrı ilinde Bakanlığa
bağlı kurumlarda engelli personel istihdamına ve kurum binalarının engelli
kullanımına uygunluğuna ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/11463)
2.- İzmir Milletvekili Mehmet Ali Çelebi'nin, Ağrı ilinde Bakanlığa
bağlı kurum binalarının depreme dayanıklılığına ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/11464)
3.- İzmir Milletvekili Mehmet Ali Çelebi'nin, Iğdır ilinde Bakanlığa
bağlı kurumlarda engelli personel istihdamına ve kurum binalarının engelli
kullanımına uygunluğuna ilişkin sorusu ve Ulaştırma ve Altyapı Bakanı Mehmet
Cahit Turhan’ın cevabı (7/11465)
4.- İstanbul Milletvekili Mustafa Sezgin Tanrıkulu'nun, 2016-2019
yılları arasında Bakanlığa bağlı kurum ve kuruluşlarca yapılan ve daha sonra
iptal edilen ihalelere dair çeşitli verilere ilişkin sorusu ve Ulaştırma ve
Altyapı Bakanı Mehmet Cahit Turhan’ın cevabı (7/11608)
5.- Denizli Milletvekili Gülizar Biçer Karaca'nın, internet erişiminin
yaşa göre denetimine ve Mavi Balina adlı oyuna Türkiye'den erişimin
yasaklanmasına ilişkin sorusu ve Ulaştırma ve Altyapı Bakanı Mehmet Cahit
Turhan’ın cevabı (7/11613)
20 Haziran 2019 Perşembe
BİRİNCİ OTURUM
Açılma Saati: 14.03
BAŞKAN: Başkan Vekili Süreyya Sadi BİLGİÇ
KÂTİP ÜYELER: Mustafa AÇIKGÖZ (Nevşehir), Nurhayat ALTACA KAYIŞOĞLU
(Bursa)
----- 0 -----
BAŞKAN – Türkiye Büyük Millet Meclisinin
92’nci Birleşimini açıyorum.
Toplantı yeter sayısı vardır, görüşmelere
başlıyoruz.
Gündeme geçmeden önce üç sayın
milletvekiline gündem dışı söz vereceğim. 
Gündem dışı ilk söz, Uşak ve çevresindeki
ilçelerin sorunları hakkında söz isteyen Uşak Milletvekili İsmail Güneş’e
aittir.
Buyurun Sayın Güneş. (AK PARTİ
sıralarından alkışlar) 
III.- GÜNDEM DIŞI KONUŞMALAR
A) Milletvekillerinin Gündem Dışı Konuşmaları
1.- Uşak Milletvekili İsmail Güneş’in, Uşak ili ve çevresindeki
ilçelerin konumuna ilişkin gündem dışı konuşması
İSMAİL GÜNEŞ (Uşak) – Sayın Başkan,
değerli milletvekilleri; Uşak ve çevresindeki ilçeler hakkında gündem dışı söz
almış bulunmaktayım. Gazi Meclisimizi ve ekranları başında bizi izleyen tüm
vatandaşlarımızı saygıyla selamlıyorum.
Değerli milletvekilleri, konuya girmeden
önce Uşak ilimizden kısaca bahsetmek istiyorum. Hepinizin bildiği üzere, Uşak
1953 yılında Kütahya ilinden ayrılarak il olmuştur. Uşak ilimiz çok fazla
tanınan bir il değildir. Vatandaşlarımıza sorduğumuzda, “Uşak ili nerede?”
dediğimizde, büyük ekseriyeti Güneydoğu Anadolu’da, Doğu Anadolu’da,
Karadeniz’de olduğunu söylemektedirler; bu da bizi fazlasıyla üzmektedir. Uşak
ilimiz Ankara-İzmir yolu olan E96 kara yolu üzerinde bulunmaktadır. Aynı
zamanda Ankara-İzmir tren hattı Uşak ilimizden geçmektedir. Ege Bölgesi’nde
bulunan ilimiz, 5.341 kilometrekare alanla küçük bir il olup merkez ilçeyle
beraber 6 ilçesi mevcuttur, toplam nüfusu 368 bindir, yüzde 40’ı ormanlarla
kaplıdır. 
Uşak ilimiz bir sanayi kentidir. Uşak
sanayisi 16’ncı ve 17’inci yüzyılda Uşak halılarıyla başlamıştır. Osmanlı’nın
son döneminde belirli sayıda bulunan işletmelerden 3 tanesi Uşak ilimizde
bulunmaktaymış. Türkiye Cumhuriyeti’nin ilk şeker fabrikası özel sektör eliyle
yine Uşak ilimizde kurulmuştur. Uşak ilimizde yılda 115 milyon kilogram iplik,
10 milyon adet battaniye, 3 milyon kilogram medikal tekstil ürünleri, 38 milyon
metrekare seramik, 74 milyon kilogram deri işlemesi yapılarak ülke üretiminde önemli
rol oynamaktadır. Diğer bir deyişle Türkiye battaniye üretiminin yüzde 95’i,
gazlı bez üretiminin yüzde 50’si, küçükbaş hayvan deri işletmesinin yüzde 60’ı,
seramik üretiminin yüzde 15’i Uşak ilimizde üretilmektedir. Aynı zamanda
ülkemizin dört bir yanından gelen atıklarla geri dönüşümde de yılda 71 milyon
kilogram tekstil telefi, 55 milyon kilogram sentetik, plastik atık ve 6 bin
kilogram hurda plastik geri dönüştürülerek çevreye de önemli derecede katkı
sağlanmaktadır. 
Uşak demek tarlasız pamuk, koyunsuz yün
demektir. Uşak ilimizin coğrafi olarak küçük bir il olması, etrafında bulunan
illerimizin yüz ölçümlerinin Uşak’a göre büyük olması ve…
(Uğultular) 
BAŞKAN – Arkadaşlar, çok uğultu var,
lütfen…
İSMAİL GÜNEŞ (Devamla) - …etraf illerinin
bazı ilçeleri Uşak’a çok yakın olmaları sebebiyle Uşak iliyle daha sıkı
ilişkiler içinde bulunmaktadırlar. Uşak ilimize bağlı olmayıp komşu olan
ilçelere bakıldığında bunlar, Manisa’ya bağlı Kula, Selendi; Kütahya’ya bağlı
Simav, Pazarlar, Şaphane, Gediz, Dumlupınar; Afyonkarahisar’a bağlı Hocalar;
Denizli’ye bağlı Çivril’den oluşmaktadır. Bugün Uşak ilimizde 9.400 Gedizli,
4.116 Selendili, 2.700 Pazarlarlı, 2 bin Simavlı, 1.800 Kulalı, 1.539 Çivrilli,
1.458 Hocalarlı, 917 Dumlupınarlı kardeşimiz yaşamaktadır. Bu saydığımız
ilçelerin bağlı oldukları illere uzaklıklarına ve Uşak iline olan uzaklıklarına
bakacak olursak Kütahya ilimize bağlı olan Gediz ilçemiz, Kütahya’ya 91
kilometre iken Uşak iline 60 kilometredir, hele hele Uşak Organize Sanayi
Bölgesi’ne sadece 35 kilometre uzaklıkta olup Gediz’de oturan pek çok
kardeşimiz Uşak Organize Sanayi Bölgesi’nde çalışmaktadır.
Diğer taraftan, Simav ilçemiz Kütahya
ilimize 141 kilometre iken Uşak ilimize 88 kilometre, Manisa’ya bağlı olan Kula
ilçemiz Manisa’ya 119 kilometre iken Uşak ilimize 70 kilometre, Selendi ilçesi
Manisa’ya 155 kilometre iken Uşak ilimize 72 kilometre, Çivril ilçesinin
Denizli’ye uzaklığı 96 kilometre iken Uşak iline sadece 59 kilometre
uzaklıktadır. 
Tüm bu saydığımız ilçeler kendi illerine
göre Uşak iline çok daha yakın olduğu için pek çok ihtiyaçlarını Uşak ilimizden
karşılamaktadırlar; acil sağlık hizmetleri ve 2’nci, 3’üncü basamak sağlık
hizmetlerinin büyük kısmını Uşak ilinden temin etmektedirler. Gediz, Simav,
Pazarlar, Şaphane ve Dumlupınar ilçelerinden aylık yaklaşık 7.500 kişi; Kula ve
Selendi ilçelerinden yaklaşık 2.500 kişi; Çivril ve Hocalar ilçelerinden
1.000’er kişi Uşak Üniversitesi Eğitim ve Araştırma Hastanesinden sağlık
hizmeti almaktadır. Bizler bu durumdan memnuniyet duymaktayız, bundan asla
şikâyetçi değiliz. Buralarda yaşayan vatandaşlarımız, resmî işlemlerini kendi
illerinde yapmaktadırlar. 
Uşak il olmadan önce Eşme ilçemiz
Manisa’ya bağlıydı ve Eşme-Manisa arası 160 kilometreydi, hizmet almak daha
zordu. Uşak’ın il olmasıyla Uşak iline bağlandı ve Uşak’a uzaklığı 62 kilometre
olup daha kolay hizmet alır hâle geldi.
Uşak ilimize daha yakın olan bu ilçelerde
oturan bazı vatandaşlarımızın, bu ilçelerin Uşak iline bağlanması yönünde zaman
zaman talepleri olmaktadır. Bu talepler az bir kısmın talebi midir, yoksa
genelin talebi midir, bilemiyoruz; bunun için kanuni düzenleme gerektiğini
biliyoruz.
(Mikrofon otomatik cihaz tarafından
kapatıldı) 
BAŞKAN – Tamamlayın lütfen, buyurun.
İSMAİL GÜNEŞ (Devamla) – Komşu
illerimizin milletvekilleri haklı olarak bunu istemeyecektir. Bu ilçelerde
yaşayan vatandaşlarımızın bizatihi kararı daha önemlidir. Bu ilçelerde plebisit
yani halk oylaması yapılırsa bizlere, halkın kararına uymak düşer. “Ne faydası
olacak?” derseniz hizmete erişim kolaylaşacak, bütün hizmetler bir yerden
verilecek; diğer taraftan, hizmetin sağlanması ve kontrolü daha kolay hâle
gelecektir. Biz burada sadece vatandaşlarımızın talebini dile getiriyoruz.
Karar halkımızındır diyor, Genel Kurulu saygıyla selamlıyorum. (AK PARTİ sıralarından
“Bravo” sesleri, alkışlar)
BAŞKAN – Teşekkür ederiz Sayın Güneş. 
Gündem dışı ikinci söz, eğitim ve
öğretmenlerin sorunları hakkında söz isteyen Hatay Milletvekili Serkan Topal’a
aittir. 
Buyurun Sayın Topal. 
2.- Hatay Milletvekili Serkan Topal’ın, eğitim sistemimizdeki sorunlara
ilişkin gündem dışı konuşması 
SERKAN TOPAL (Hatay) – Teşekkür ediyorum
Sayın Başkan. 
Değerli milletvekilleri, hepinize
saygılarımı sunuyorum. 
2018-2019 öğretim yılının sona ermesiyle
tatile giren bütün çocuklarımıza, öğretmenlerimize ve eğitim camiasına iyi
tatiller ve başarılar diliyorum. 
Değerli arkadaşlar, hepimiz çok iyi
biliyoruz, eğitim sistemimizin sorunlarını hepimiz çok iyi biliyoruz; aslında
iktidar partisi de biliyor, muhalefet de biliyor fakat çözüm noktasında
anlaşamıyoruz. Şimdi, biz köklü bir reformdan bahsediyoruz ama kendileri
sürekli revizyondan bahsediyorlar. Şimdi, kronik bir yaraya siz ne kadar
pansuman yaparsanız yapın hiçbir şekilde o yara iyileşmez. Şimdi bir tıp terimi
vardır: Bütün uzman hekimlerin bir araya gelip tanı koymasına “konsültasyon”
denir. İşte bütün bileşenlerin bir ara gelip aslında konsültasyon yapmasına
ihtiyaç var, eğitim sistemindeki sorunları ancak bu şekilde çözebiliriz. Şimdi,
her bakan, bir önceki bakanın sistemini eleştiriyor, revize ediyor ama maalesef
işin içinden çıkılamaz hâle geliniyor. Bunun sebebi de yine maalesef AK PARTİ
iktidarı dediğimizde arkadaşlarımız oradan homurdanıyor, itiraz ediyor. 
Şimdi, bakın değerli arkadaşlar, on yedi
yıllık AK PARTİ iktidarında neler yapıldı, burada anlatmaya zaten süre yetmez
ama hatırlatmak istiyorum: Mesela 4+4+4 ne oldu? Bugün yine değiştirilmeye
çalışılıyor. 60 aylık çocuklarımızın okula başlatılma olayına o dönem muhalefet
itiraz etti, itiraz ettiği zaman da iktidar neredeyse bizimkileri suçlu buldu.
Bugün ne oldu? Bugün, şu anda Komisyonda tartışılıyor ve 60 ayın doğru olmadığı
kanaatine varılmış, 72’ye çıkarılıyor 60. 
Şimdi, FATİH diye bir proje getirildi,
arkadaşlar, akıbetini bilen yok. Mesela, bir gecede TEOG Sınavı kaldırıldı
“Liseler sınavsız.” denildi ve özellikle Anayasa'da fırsat eşitliğinin önüne
geçilmiş oldu maalesef değerli arkadaşlar.
4+4+4 sistemi çıkarılırken denildi ki:
“Okullarda ikili eğitim kalmayacak.” Arkadaşlar, 21’inci yüzyılda biz hâlâ
birleştirilmiş sınıflarla boğuşuyoruz, birleştirilmiş sınıflar var mı? Var.
Değerli arkadaşlar, tabii, burada
atanamayan öğretmenler var, atanamayan öğretmenler müjde bekliyor. Sözleşmeli
öğretmenlerin durumu bugün şu anda Komisyonda, bunu az sonra konuşacağız,
tartışacağız; umarım bu konuyla ilgili bir çözüm bulunabilir. Yine, ücretli
öğretmen arkadaşların bir kısmı alındı, bir kısmı maalesef dışarıda kaldı. 
Değerli arkadaşlar, bütün bu sorunların
nedeni maalesef yine AK PARTİ. Şimdi, AK PARTİ bu sorunu çözmeye çalışmıyor, sadece
kendi penceresinden ideolojik anlamda yaklaşıyor. Dolayısıyla her gelen bir
sonraki bakan kendine göre bir sistem oluşturuyor. 
Şimdi, değerli arkadaşlar, 3600 ek
gösterge, 5-6 partinin, hem iktidar hem muhalefet partilerinin vaatlerinde
vardı. Bugün Komisyonda bunu dile getirmeye çalışıyoruz. Umarım 3600 ek
gösterge getirilir. 
Yine, okullarda çalışan taşeron
arkadaşlarımız var, bunların kadroya alınması gerekiyor. Bakın, şimdi iki ay
işsiz kalacaklar, ne yapacak bu arkadaşlar? Maalesef bu sorun hâlâ çözülmedi.
Bakın, son olarak şunu söylemek
istiyorum: Abbasi Halifesi meşhur Harun Reşit vaaz veriyor, diyor ki: “Ey
halkım! Bana gece gündüz dua etmelisiniz.” Onlar da “Neden?” diyor. “Veba gibi
ölümcül bir hastalık benim dönemimde gelmedi.” diyor. O dönemin ünlü sufisi
Behlûl-i Dânâ cevap veriyor, diyor ki: “Ey Halife! Allah insaflıdır, bir ülkeye
birden fazla bela vermez ki.” 
Şimdi, öyle bir şey oldu ki FETÖ gibi bir
bela başımızda şu anda. Bunun müsebbibi kim? Şimdi, bu yüzden, gelin, eğitimin
sorunlarını hep birlikte çözelim, ikinci bir belayla karşı karşıya kalmayalım. 
Hepinize teşekkür ediyorum.
Saygılarımı sunuyorum. (CHP sıralarından
alkışlar) 
Sayın Başkanım, size de teşekkür
ediyorum.
BAŞKAN – Sayın Topal, teşekkür ediyorum.
Gündem dışı üçüncü söz, Eskişehir’de
yaşanan sel felaketi ve çiftçilerimizin durumu hakkında söz isteyen Eskişehir
Milletvekili Utku Çakırözer’e aittir. 
Buyurun Sayın Çakırözer. 
Sayın Çakırözer, bir de sisteme girip söz
talebinde bulunmuşsunuz. Onu iptal ediyor muyuz?
UTKU ÇAKIRÖZER (Eskişehir) – Yok, bir
başka sıkıntıyı da orada… 
BAŞKAN – Ha, tamam. Yoksa talipli
arkadaşlar var, onlardan birine verelim diye söyledim.
Buyurun.
3.- Eskişehir Milletvekili Utku Çakırözer’in, Eskişehir il ve
ilçelerinde yaşanan sel felaketine ilişkin gündem dışı konuşması 
UTKU ÇAKIRÖZER (Eskişehir) – Sayın
Başkan, değerli milletvekilleri; yüce Meclisimizi saygıyla selamlıyorum. 
Eskişehir’imizin ilçelerinde yaşanan sel
felaketine ilişkin gözlem ve değerlendirmelerimizi paylaşmam için söz verdiği
için Sayın Başkana huzurunuzda şahsım ve hemşehrilerim adına teşekkür ederim.
Tabii ülkemizin dört bir yanında etkili
olan yağışlardan birçok ilimiz etkilendi. Trabzon Araklı'da meydana gelen
felakette yaşamını yitiren vatandaşlarımız var; onlara Allah’tan rahmet,
ailelerine ve Trabzonlulara başsağlığı ve sabır diliyorum. Felakette kaybolan
yurttaşlarımızın da sağ salim bulunmasını umut ediyorum.
Değerli arkadaşlarım, ülkemizin dört bir
yanında etkili olan sel ve dolu felaketinden Eskişehir’imiz de büyük oranda
etkilendi. Bir anda gelen yağışların ardından çok büyük afet meydana geldi,
özellikle ilçelerde yüzlerce çiftçimiz bu afetten etkilendi. Yaşanan felaketi
yerinde gördüm. Odunpazarı, Sarıcakaya, Seyitgazi ve Mihalıççık ilçelerimizde
evleri, tarlaları, seraları zarar gören çiftçilerimizi dinledim. Keza valimiz,
kaymakamlarımız, milletvekillerimiz, belediye başkanlarımız, tarım il ilçe
müdürlerimiz ve diğer kuruluşlarımız günlerdir alanda. 
Sizlerle gözlemlerimizi ve çiftçilerin
taleplerini paylaşmak için huzurunuzdayım.
Buraya bugün güzel ilçemiz Malıç’tan
geliyorum. Dünyanın en güzel kirazının yetiştiği topraklar. Ömer, Sorkun,
Gürleyik, Akçaören Mahallelerimizde 152 çiftçimizin 5 bin dekar arazisi zarar
gördü. İlçenin en büyük ihraç ürünü kirazlar dolu nedeniyle berelenmiş, dalda
kalmış durumda; milyonlarca liralık hasar söz konusu. “Anadolu’nun sebze
bahçesi” dediğimiz Sarıcakaya ilçemizde, başta İğdir ve Kapukaya olmak üzere,
100 çiftçinin 335 dekar arazisi kullanılamaz durumda. Odunpazarı ilçemizde
Kalkanlı, Yahnikapan, Ağapınar, Çavlum, İmişehir, Karahüyük, Karapazar,
Karatepe, Kireç, Türkmentokat başta olmak üzere mahallelerimizde toplamda 706
çiftçinin 65 bin dekar arazi sular altında. Kıravdan’da 55 küçükbaş hayvan
yıldırım düşmesi sonucu telef oldu. Seyitgazi ilçemizde Aksaklı, Yenikent,
Büyükdere başta olmak üzere, 407 çiftçinin 60 bin dekar arazisi sular altında.
Sivrihisar’ın Hamamkarahisar, Yukarıkepen; Han’da Gökçekuyu, Alpu’da Ağaçhisar,
Mahmudiye’de Güllüce Mahallemizde yüzlerce çiftçimiz zarar gördü. 
Toplamda 7 ilçemizin 36 köyünde 1.500
çiftçinin 135.792 dekarlık arazisi zarar gördü. Maddi zararın büyüklüğü 100
milyon lirayı geçiyor. Bu afet özellikle Eskişehir’deki buğday, mısır,
ayçiçeği, arpa ve şeker pancarı üretimine darbe vurdu. Türkiye’nin sebze
yatağı, tüm ülkemizi doyuran Sarıcakaya’da onlarca çiftçimizin domates,
salatalık yetiştirdiği seralar yerle bir olmuş durumda. Çiftçimizin bu yılki
hasadı resmen yok olmuştur. Tek tesellimiz can kaybı olmamasıdır.
Değerli arkadaşlarım, şimdi yapılacak iş,
çiftçimizin yaralarını sarmak olmalıdır. Bunun için yapılması gerekenler
bellidir. Yetkili ağızlar hep çiftçinin tarım kredi borçlarının ertelenmesinden
bahsediyor. Buradan, ziyaret ettiğim köylerdeki çiftçiler adına net olarak
söylüyorum ki bu, asla ve kata yeterli bir destek olamaz, hatta buna destek
bile denemez.
Yapılması gerekenler belli.
Cumhurbaşkanlığına, Tarım Bakanlığımıza sesleniyorum: Çiftçilerimizin en önemli
talebi, selden etkilenen alanlarımızın afet bölgesi ilan edilmesidir. Eğer bu
yapılamıyorsa, yakın geçmişte Ordu’da, Antalya’da yapıldığı gibi, mutlaka ama
mutlaka Cumhurbaşkanlığından selden zarar gören çiftçilerimiz için acil destek
giderleri ödeneği çıkarılmalıdır. Bu destek en az 100 milyon lira olmalıdır. 
Tarım Sigortaları Havuzunun (TARSİM)
destekleri yetersiz ve gecikmeli gelmekte. Eylülde yapılacak ödemelerin mutlaka
bu aya çekilmesi gerekiyor. Damla sulama boruları, trafo ve kabloları gibi
alet, makine ve ekipmanlar da TARSİM kapsamına alınmalıdır. TARSİM’de ÇKS kaydı
yapılamayan araziler içerisinde verasetli yerlerde yetiştirilen ürünler de
kapsam içine alınmalıdır. Ziraat Bankası ve tarım kredi kooperatifine olan borç
ertelemesi işlemi faizsiz yapılmalıdır. Mihalıcçık’ta kiraz üreticilerine,
ürünleri doludan koruyacak file uygulaması için, Tarım Bakanlığının yeni
13’üncü dönem programında hibe kredi verilmesi sağlanmalıdır. TARSİM tarafından
yazlık ürünlerin zarar tespitinin hızlı bir şekilde yapılması sağlanmalıdır,
ikinci bir ürünün ekilmesine böylece fırsat verilmelidir. Birçok mahalleye
henüz TARSİM eksperlerinin gitmediğini gözlemlemek de üzücüdür. Bu süreç
mutlaka hızlandırılmalıdır. Acilen ürün tespitlerinin yapılması gerekmektedir.
Çiftçilerimizin sorunları ertelenmeden, yaralara anında merhem sürülmelidir.
Eskişehir’de çiftçinin ürettiği domatesi, marulu, kirazı, çileği, buğdayı alıp
tüketen hepimiziz, bizleriz. O yüzden, verilecek destek aslında hepimizin
sağlıklı beslenmesine verilecek destektir. “Çiftçiye destek” demek Türkiye
ekonomisine destek ve başta millî gelir olmak üzere cari açıkla mücadele demektir.

(Mikrofon otomatik cihaz tarafından
kapatıldı) 
UTKU ÇAKIRÖZER (Devamla) – Sayın
Başkanım, tamamlıyorum. 
BAŞKAN – Sayın Çakırözer, buyurun lütfen.
UTKU ÇAKIRÖZER (Devamla) – Değerli
arkadaşlarım, ben, burada Eskişehirli çiftçilerimizin selden dolayı girdiği
zararı anlatıp çiftçilerimizin taleplerini dile getirirken geçtiğimiz günlerde
Resmî Gazete’de yayınlanan bir kararnameyle Sırbistan’dan ithal edilecek tarım
ürünlerinde sıfır gümrük vergisi uygulanması hayata geçirildi. Neler
getirilecek? 1.500 ton domates, 500 ton pırasa, 500 ton lahana, bin ton havuç,
50 ton bezelye, 2 bin ton mısır, 300 ton çilek, 10 bin ton buğday, 15 bin ton
ayçiçeği tohumu sıfır gümrükle ülkemize girecek. İktidar başka ülkelerin
çiftçilerine para kazandırmaya devam ederken Türkiye’de kıt kanaat üretim
yapmaya çalışan çiftçimiz bir de doğal afetlerle mücadele edecek. 
Üreten çiftçilerimizin taleplerini az
önce sıraladım. Sıfır gümrükle yabancı tarımsal ürünleri almak yerine yerli
üreticimizi, kendi çiftçimizi desteklemek, korumak bir vatan görevidir.
Buradan, Eskişehirli hemşehrilerim adına, çiftçilerimiz adına taleplerimizin
kabulünü hepinize saygıyla arz ediyorum.
Hepinizi saygıyla selamlıyorum. (CHP ve
İYİ PARTİ sıralarından alkışlar) 
BAŞKAN – Teşekkür ederim.
Sayın milletvekilleri, şimdi, sisteme
giren ilk 15 milletvekiline yerlerinden birer dakika söz vereceğim. Bu sözlerin
ardından da sayın grup başkan vekillerinin söz taleplerini karşılayacağım. 
IV.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Süreyya Sadi Bilgiç’in, sisteme
girerek yerlerinden birer dakika söz talep eden milletvekillerinin söz
haklarının devrine ilişkin konuşması 
BAŞKAN – Değerli milletvekilleri, bir
hususu sizinle paylaşmak istiyorum.
Baktığımızda, sisteme giren 15
milletvekilimiz ağırlıklı olarak hızlı bir şekilde sisteme girmeyi beceren
milletvekillerimiz ve ağırlıklı olarak da her gün aynı arkadaşlarımızın sisteme
girdiğini görüyoruz. Sürekli olarak da devirler var yani “Ben girdim, 3’üncü
sıradayım ama ben konuşmayacağım, diğer milletvekili arkadaşım konuşacak.”
deniyor. Bu durumun 16’ncı, 17’nci, 18’inci ya da 20’nci sıradaki
arkadaşlarımıza karşı bir haksızlık oluşturduğunu düşünüyorum. En azından
bundan sonra benim Başkan Vekilliği yapmış olduğum oturumlarda bu söz
haklarının devri meselesini yapmayacağım. Bunu bilgilerinize arz etmek
istiyorum.
Sayın İmran Hocam, siz de rahatsız
değilsiniz herhâlde, bugün erkenden girememişsiniz, 22’nci sırada kalmışsınız.
Sayın Filiz, buyurun lütfen.
V.- AÇIKLAMALAR
1.- Gaziantep Milletvekili İmam Hüseyin Filiz’in, Tohumculuk Kanunu’yla
tohumculuğun çok uluslu şirketlerin hâkimiyetine girdiğine, yerli ve millî
tarım yapabilmek için yerel tohumların ıslahına ağırlık verilmesi gerektiğine
ilişkin açıklaması
İMAM HÜSEYİN FİLİZ (Gaziantep) – Teşekkür
ederim Sayın Başkan.
2006 tarihli ve 5553 sayılı Tohumculuk
Kanunu’yla tohumculuk ülkemizde çok uluslu şirketlerin hâkimiyetine girmiştir.
Bu kanunla köylülerin kendi tohumlarını satmaları yasaklanmış, satana ceza
uygulanmıştır. 25 ilde patates ekiminin yasaklanması, yerli tohum yerine İsrail
tohumunun teşvik edilmesi ve tohum üretiminin tekelleştirilmesine kadar endişe
verici gerçeklerle karşı karşıyayız. 2018 yılında 151 milyon dolarlık tohum ihracatı,
180 milyon dolarlık tohum ithalatı gerçekleşmiştir. Son yıllarda, ülkemizde
tohum üretimi yapan yerli firma sayısı artmış olmasına rağmen, 30 kadar yabancı
firmanın üretimdeki payı yüzde 90’a ulaşmıştır. Hibrit tohum birçok ülkenin
tarımını yok etti. Onun için yerel tohumların ıslahına ağırlık verilmeli,
çiftçilerimiz bilgi ve parasal desteklerle yerel tohum üretimi için teşvik
edilmelidir. Ancak o zaman gerçekten yerli ve millî tarım yapmış ve böylece
neslimizin sağlığını garanti altına almış oluruz diyor, yüce Meclisi saygıyla
selamlıyorum.
BAŞKAN – Sayın Şeker, buyurun lütfen.
2.- Kocaeli Milletvekili İlyas Şeker’in, Gebze Teknik Üniversitesinin
başarılarına ilişkin açıklaması
İLYAS ŞEKER (Kocaeli) – Teşekkür ediyorum
Sayın Başkan.
1992’de Kocaeli Gebze’de kurulmuş olan
Gebze Yüksek Teknoloji Enstitüsü 2014 yılında Gebze Teknik Üniversitesine
dönüştürülmüştür. Gebze Teknik Üniversitesi evrensel ölçekte bilim ve proje
üreten bir üniversite olup öğretim üyelerinin yüzde 70’i yurt dışı doktoralıdır.
URAP tarafından yapılan Türkiye’nin En İyi Üniversiteleri Sıralaması’nda 2016
yılında 5’inci, 2017’de 7’nci sırada yer almaktadır. TÜBİTAK tarafından
oluşturulan Girişimci ve Yenilikçi Üniversite Endeksi’ne göre 2018 yılında
7’nci olmuştur. Dünyada otorite kabul edilen derecelendirme kuruluşlarından
THE’nin hazırladığı 2018 Yılı Dünya Üniversite Sıralaması’nda Gebze Teknik
Üniversitesi önemli bir başarı göstererek Türkiye'nin yüz akı olmuştur. Avrupa
Konseyi tarafından üniversiteye verilen “Diploma Eki” etiketiyle mezun olan
öğrencilere verilen diplomalar evrensel bir niteliğe sahiptir. 
Gebze Teknik Üniversitesinin
başarılarının devamını diliyor, emeği geçenlere teşekkür ediyor, Genel Kurulu
saygıyla selamlıyorum.
BAŞKAN – Sayın Taşkın…
3.- Mersin Milletvekili Ali Cumhur Taşkın’ın, dünyada yaygın şekilde
kullanılan tıbbi ve aromatik bitkilere olan ilginin arttığına ve Türkiye’deki
bitki çeşitliliğine ilişkin açıklaması
ALİ CUMHUR TAŞKIN (Mersin) – Teşekkür
ederim Sayın Başkan.
Tüm dünyada gıda, baharat, boya, ilaç,
kozmetik, parfüm gibi birçok alanda yaygın şekilde kullanılan tıbbi ve aromatik
bitkilere olan ilgi artarak devam etmektedir. Dünyada tıbbi ve aromatik bitki
pazarı hacmi yaklaşık 115 milyar dolarken şu anda milyon dolarlarla ifade
edilen Türkiye pazarımızı 2023 yılında 5 milyar dolara çıkarmayı
hedeflemekteyiz. 
Türkiye’de 12 binin üzerinde bitki çeşidi
bulunmaktadır ve pek çoğunun da tıbbi ve aromatik değeri oldukça yüksektir.
Gazi Meclisimiz de bu konulara kayıtsız kalmamış, sorunların ivedilikle
çözülebilmesi için 5 partinin de ortak iradesiyle bir araştırma komisyonu
kurulmuştur. 8 Mayıs 2019 tarihinde çalışmalarına başlayan Komisyonumuz çalışma
takvimini belirlemiş; ilgili bakanlıkları, akademisyenleri, üreticileri, özel
sektör ve STK temsilcilerini dinlemeye başlamıştır. Bu Komisyonun kurulmasına
öncülük eden tüm siyasi partilerimize ve Meclis Başkanımıza Komisyonum ve
şahsım adına teşekkür ediyor, Genel Kurulu saygıyla selamlıyorum.
BAŞKAN – Sayın Özkan…
4.- Mersin Milletvekili Hacı Özkan’ın, yaşanan sel felaketleri nedeniyle
hayatını kaybedenlere Allah’tan rahmet dilediğine, devletin tüm yetkili
organlarının yaraları saracağına inandığına ilişkin açıklaması
HACI ÖZKAN (Mersin) – Teşekkürler Sayın
Başkan.
Son günlerde seçim bölgem Mersin’in de
içerisinde bulunduğu ülkemizin farklı şehirlerinde ve özellikle Trabzon
Araklı’da yoğun yağış sebebiyle meydana gelen sel felaketinde vefat eden
vatandaşlarımıza Allah’tan rahmet, ailelerine sabır niyaz ediyorum. Felaketten
yaralı kurtulan vatandaşlarımıza şifalar diliyorum. 
Sel faciasının yaralarının bir an önce
sarılması ve hemşehrilerimizin rutin yaşamlarına dönmeleri için canla başla
çalışan idarecilerimize, arama kurtarma ekiplerine ve vatandaşlarımıza
kolaylıklar diliyorum. 
Mersinli hemşehrilerim başta olmak üzere
sel felaketinden zarar gören tüm vatandaşlarımıza geçmiş olsun dileklerimi
iletiyorum. 
Devletimizin tüm yetkili organlarının
vatandaşlarımızla beraber en kısa zamanda yaraları saracağına inanıyor, yüce
Rabb’imden bizleri ve ülkemizi tüm felaketlerden korumasını diliyor, Genel
Kurulu saygıyla selamlıyorum.
BAŞKAN – Sayın Ünsal…
5.- Ankara Milletvekili Servet Ünsal’ın, Türkiye Cumhuriyeti’nin sosyal
devlet ilkesinden giderek uzaklaştırıldığına ilişkin açıklaması
SERVET ÜNSAL (Ankara) – Teşekkürler Sayın
Başkan.
Anayasal olarak sosyal devlet ilkesine
dayanan Türkiye Cumhuriyeti giderek bu özelliğinden uzak bir yapıya doğru
götürülüyor. UNİCEF’in aileler için en ideal politikaya sahip ülkeler
sıralamasında bizim için üzücü bir sonuç çıktığını görüyoruz. İsveç, Norveç,
İzlanda, Estonya, Portekiz ve Almanya gibi ülkelerin üst sıralarda yer aldığı
raporda Türkiye, ana babalara doğum izni, bakım izni, okul öncesi destekler
gibi konularda zayıf ve yetersiz olduğu gerekçesiyle listede bile yer almadı.
Hem anayasal olarak sosyal devlet ilkesinin yaşanabilmesi hem de sağlıklı,
güçlü bir toplum yapısı kurulabilmesi açısından aile kurumunun doğum, bakım
izinleri ve eğitimleri konusunda çok daha fazla desteklenmesi gerekmektedir. 
Başta Çalışma, Sosyal Hizmetler ve Aile
Bakanlığı olmak üzere tüm Hükûmet yetkililerini ülkemize, çocuklarımıza daha
güçlü bir gelecek sağlayabilmek adına harekete geçmeye davet ediyorum.
Teşekkürler.
BAŞKAN – Sayın Şevkin…
6.- Adana Milletvekili Müzeyyen Şevkin’in, iş bulamayan üniversite
mezunlarının KYK öğrenim kredisi borcu nedeniyle yaşadığı mağduriyete ilişkin
açıklaması
MÜZEYYEN ŞEVKİN (Adana) – Sayın Başkan,
bilindiği gibi milyonlarca üniversite mezunumuz işsiz. İş bulamayan üniversite
mezunları, eğitimlerinin ardından bir de Kredi ve Yurtlar Kurumundan aldıkları
kredi borçları nedeniyle mağduriyet yaşıyor. Üniversite öğreniminin ardından
uzun süre işsizlik yaşayan, iş bulduktan sonra da güvencesiz çalışma koşulları
nedeniyle mağdur olan üniversite mezunlarımız, kredi borçları nedeniyle âdeta
kâbus yaşıyor. Her 4 üniversite mezunundan 1’inin işsiz olduğu göz önüne
alındığında, işsiz üniversite mezunu sayısı 1 milyonu aşıyor. 
Gelin, iş kaygısı taşıyan, aile kurma
telaşı yaşayan ve ağır ekonomik koşullarla mücadele etmek zorunda kalan
üniversite mezunlarının KYK sorununu çözelim ve sosyal devlet ilkesinden
hareketle bu borçları silelim.
Teşekkür ederim.
BAŞKAN – Sayın Gültekin, buyurun lütfen.
7.- Niğde Milletvekili Selim Gültekin’in, Niğde Ömer Halisdemir
Üniversitesinin Girişimci ve Yenilikçi Üniversite Endeksi’nde 43’üncü sırada
yer aldığına ilişkin açıklaması
SELİM GÜLTEKİN (Niğde) – Sayın Başkan,
değerli milletvekilleri; TÜBİTAK önderliğinde yürütülen Hazine ve Maliye
Bakanlığı, Yükseköğretim Kurulu, Cumhurbaşkanlığı Strateji ve Bütçe Başkanlığı,
KOSGEB, Türk Patent ve Marka Kurumu, Türkiye Bilimler Akademisi, Türkiye
Teknoloji Geliştirme Vakfı, Avrupa Birliği Eğitim ve Gençlik Programları
Merkezi ve birçok üniversitenin aralarında bulunduğu 4 boyut ve 19
değerlendirme kriterleri sonucunda Niğde Ömer Halisdemir Üniversitemiz, bu yıl
7’ncisi hazırlanan Girişimci ve Yenilikçi Üniversite Endeksi’nde 164 üniversite
arasında 43’üncü sırada yer almıştır. Üniversite şehri olan Niğde’mizin daha da
gelişmesine vesile olacak bu başarıda emeği geçen başta Rektörümüz Sayın Muhsin
Kar Hocamızı ve üniversitemiz akademik ve idari personelimizi tebrik ediyorum.
Bu yıl üniversite sınavına giren öğrenci kardeşlerimize, başarı çıtasını her
daim yükselten, büyüyen ve gelişen Niğde Ömer Halisdemir Üniversitemizi tercih
etmelerini öneriyor, Gazi Meclisimizi ve Genel Kurulu saygıyla selamlıyorum. 
BAŞKAN – Sayın Aygun… 
8.- Tekirdağ Milletvekili İlhami Özcan Aygun’un, TSK’de yemek sürecinin
ihalelerle özelleştirilmesinin ardından başlayan gıda zehirlenmelerinin asker
ölümlerine sebebiyet verdiğine ilişkin açıklaması
İLHAMİ ÖZCAN AYGUN (Tekirdağ) – Değerli
milletvekilleri, göz bebeğimiz Mehmetçik’imizin son üç yılda artan gıda
zehirlenmesi bizi derinden sarsıyor. Özellikle yemek süreçlerinin TSK’de yapımı
yerine ihalelerle özelleştirilmesinin ardından başlayan bu süreç, asker
ölümlerine sebebiyet vermektedir. Biliyorsunuz ki Manisa’da Er Hüsnü Özel adlı
askerimizi besin zehirlenmesi sebebiyle kaybetmiştik. Zehirlenmelerin mayıs ve
haziran ayları içerisinde olması da vahimdir. 2018’de Nisan başında Ankara’da
52 asker, yine Mayıs sonunda Amasya’da 81 asker, 3 Haziranda da Denizli’de 62
asker zehirlendi. Geçtiğimiz günlerde Mecliste yapmış olduğum konuşmadan sonra
Hayrabolu’daki tugayda da karşılaştığımız zehirlenmeler -demek ki artık yemeği
yapamıyoruz- askerlerimizin daha sağlıklı ürünler yemesi için soğuk zincire
önem vermemiz gerektiğini söylüyor. Bakınız, özelleştirme sonrası, 5 bini aşan
askerimiz zehirlendi. Türk askerini böyle bir sürece feda edemeyiz. Ülkemizin
bekçisi, göz bebeğimiz, canımız Mehmetçik’imizi en iyi şekilde yedirmek… 
(Mikrofon otomatik cihaz tarafından
kapatıldı)
BAŞKAN – Sayın Açanal…
9.- Şanlıurfa Milletvekili Zemzem Gülender Açanal’ın, Sosyal Güvenlik
Kurumunun geri ödeme listesine aldığı ilaçlara ilişkin açıklaması
ZEMZEM GÜLENDER AÇANAL (Şanlıurfa) –
Teşekkür ediyorum Sayın Başkan. 
Sosyal Güvenlik Kurumu ülkemizde
vatandaşlarımızın tedavisinde kullanılmak üzere 55 adet ilacı daha ödeme
listesine dâhil etti. 2018 yılında 70 adedi kanser ilacı olmak üzere 570 ilaç,
2019 yılında 34 adedi kanser ilacı olmak üzere 268 ilaç geri ödeme listesine
alınmıştır. Yeni düzenlemeyle birlikte, geri ödeme listesindeki ilaç sayısı
8.554 olmuştur. 55 yeni ilacın 39 adedi imal, 16 adedi ithaldir. Ayrıca, yeni
endikasyon ilaveleriyle sedef hastalığı bulunan gebelerde ve emzirme
dönemindeki annelerde sedef hastalığının tedavisine yönelik olmak üzere ve
alerji ilaçlarına dirençli kronik idiyopatik ürtiker hastalığında 15 yaştan
itibaren kullanılabilecek ilaçlar da Sosyal Güvenlik Kurumumuzla sözleşmeli
eczanelerden vatandaşlarımızın erişimine sunulmuştur.
BAŞKAN – Sayın Yılmaz…
10.- Düzce Milletvekili Ümit Yılmaz’ın, Türkiye Bankalar Birliği
tarafından spor kulüplerinin borçlarının yapılandırılacağı haberlerine ilişkin
açıklaması
ÜMİT YILMAZ (Düzce) – Teşekkür ederim
Sayın Başkan.
Son günlerde, bazı spor kulüplerinin
borçlarının Bankalar Birliği tarafından yapılandırılacağı ve üç yıl ödemesiz
faiz bareminin altında bu işlemin yapılacağı yönünde yazılı ve görsel basında
haberler dolaşmaktadır. Esnafa, çiftçiye, sanayiciye ve üreten tüm kesimlere
kredi verirken her türlü zorluğu çıkaran, âdeta kan kusturan bankaların
beceriksizce yönetilen kulüplere bu bonkörlükleri nereden gelmektedir?
Çiftçiye, esnafa, sanayiciye kredi verirken evindeki yorganı bile ipotek alan
bankalar kulüplerden acaba ne ipoteği aldılar? Beş para etmeyen futbolculara
milyonlarca dolar veren ve kulüplerini batıran kulüp başkanlarının ve
yöneticilerinin cezasını neden tüm millet olarak ödemek zorundayız?
Buradan Bankalar Birliğine sesleniyorum:
Eğer kaynaklarınız müsaitse bu kaynakları üretim yapan kesime verin ki ülkede
hem enflasyon hem de işsizlik düşsün.
BAŞKAN – Sayın Yılmaz, teşekkür ediyorum.
Sayın Gergerlioğlu…
11.- Kocaeli Milletvekili Ömer Faruk Gergerlioğlu’nun, AK PARTİ
uygulamalarının can almaya devam ettiğine ilişkin açıklaması
ÖMER FARUK GERGERLİOĞLU (Kocaeli) –
Teşekkür ederim Sayın Başkan.
AK PARTİ uygulamaları can almaya devam
ediyor. Zalimce, hukuksuzca, kanun hükmünde kararnamelerle ihraç ettiği
memurlar devlet kurumlarında, özel kurumlarda iş bulamadıkları gibi yurt dışına
çıkışları da pasaportla yasaklanmakta ve çaresiz bırakılmaktadır. Denizli’de
KHK’yle eşi de ihraç olan Canan Deniz isimli kadın iki çocuk annesi olmasına
rağmen geçtiğimiz gün intihar etmiştir.
Yine, hamile anneleri hukuksuzca
cezaevinde tutan uygulamalar son günlerde 2 canı götürmüştür. Nurhayat Yıldız
ve Gülden Aşık isimli hamile hanımlar, hukuksuzca bulundukları cezaevinde
çocuklarını düşürmüşlerdir ve AK PARTİ iktidarı bebek kanına da girmiştir. 
Teşekkür ediyorum.
BAŞKAN – Sayın Uçar…
12.- Zonguldak Milletvekili Hamdi Uçar’ın, Zonguldak ilinin
sanayileşmede, ekonomik ve toplumsal gelişimde lokomotif şehirlerden olduğuna
ilişkin açıklaması
HAMDİ UÇAR (Zonguldak) – Teşekkür ederim
Sayın Başkanım.
Millî mücadelede bağımsızlık ve özgürlük
meşalesinin yakılmasıyla birlikte 21 Haziran 1921 tarihinde Zonguldak Fransız
işgalinden kurtarılmıştır. Ülkemizin sanayileşmesinde, ekonomik ve toplumsal
gelişiminde lokomotif şehirlerden biri olan Zonguldak, cumhuriyetimizin
kuruluşunun ardından 1 Nisan 1924’te il olmuş ve cumhuriyet sonrası kurulan ilk
il olma unvanını da almıştır. Zonguldak’ta 10 Haziran 1919 yılında başlayan
Fransız işgali 21 Haziran 1921’de sona erer. İşgalin sebebiyse, o günün petrol
kadar önemli olan enerjisi taş kömürüdür. Zonguldak, Birinci Dünya Savaşı’nda
Sarıkamış’a gidecek mühimmatlara ev sahipliği yapmış limanıyla, 1919 yılında
kurtuluş döneminde Fransızlara karşı göstermiş olduğu cesur mücadeleyle tarihe
geçmiştir. Zonguldaklı hemşehrilerim…
(Mikrofon otomatik cihaz tarafından
kapatıldı)
BAŞKAN – Sayın Çakırözer…
13.- Eskişehir Milletvekili Utku Çakırözer’in, Eskişehir iline İl Halk
Kütüphanesinin yeniden kazandırılması gerektiğine ilişkin açıklaması
UTKU ÇAKIRÖZER (Eskişehir) – Teşekkür
ederim Sayın Başkanım.
Eskişehir’imizde 1874 yılından bu yana
kent halkına hizmet veren Eskişehir İl Halk Kütüphanesi yeni bina yapılacağı
gerekçesiyle 2016 yılında taşınma kararı almış, bina başka bir yere taşınarak
inşaata başlanmıştır. Aradan geçen üç yılda binanın inşaatında herhangi bir
ilerleme olmamıştır. Geçtiğimiz yıllarda Türk Dünyası Kültür Başkentliği yapan,
bu yıl da -iktidardakilerin açıklamasıyla- Türk Dünyası Eğitim Başkenti olduğu
ilan edilen Eskişehir’de bir kütüphanenin olmaması büyük bir ayıptır. On
binlerce öğrenciyi barındıran, 3 üniversiteyi barındıran Eskişehir’imizde
yaşanan bu mağduriyet bir an önce giderilmeli, inşaat çalışmaları
hızlandırılarak İl Halk Kütüphanemiz yeniden şehrimize ve hemşehrilerimize
kazandırılmalıdır. 
BAŞKAN – Sayın İmran Kılıç… Yok.
Sayın Adil Çelik… Yok.
Sayın Durmuşoğlu…
14.- Osmaniye Milletvekili Mücahit Durmuşoğlu’nun, Genelkurmay Çatı
davasında kararın açıklandığına, DHKP-C’ye yönelik İstanbul ilinde yürütülen
operasyona, terörle mücadeleye devam edilirken Cumhurbaşkanı Recep Tayyip
Erdoğan önderliğinde enerji alanında da sessiz devrim yaşandığına ilişkin
açıklaması
MÜCAHİT DURMUŞOĞLU (Osmaniye) –
Teşekkürler Sayın Başkan.
Bugün, tarihî adımların atıldığı önemli
bir virajı hep birlikte geçiyoruz. Ankara 17. Ağır Ceza Mahkemesince Sincan
Ceza İnfaz Kurumları Kampüsünde görülen ve milletvekili arkadaşlarımızla en
başından bu yana takip ettiğimiz 224 sanıklı Genelkurmay Çatı davasında karar
açıklandı. Akın Öztürk’ün de aralarında bulunduğu 17 sanık 141’er kez
ağırlaştırılmış müebbede mahkûm edildi. İstanbul’daysa, terör örgütü DHKP-C’ye
yönelik operasyonda İçişleri Bakanlığının aranan teröristler listesi gri
kategoride yer alan ve örgütün sözde Türkiye komitesi sorumlusu olan Kamile
Kayır’ın da aralarında bulunduğu 7 kişi yakalandı. 
Terörle mücadelemiz aralıksız devam
ederken Cumhurbaşkanımız Sayın Recep Tayyip Erdoğan önderliğinde enerji
alanında da sessiz bir devrim yaşanıyor. Barbaros Hayrettin Paşa gemisi Akdeniz’de,
Oruç Reis gemisi de Karadeniz’de sismik araştırmalarını sürdürüyor. Fatih
sondaj gemisi, Kıbrıs’ın batısında ikinci sondajını Finike-1 adlı sahada devam
ettiriyor. İkinci sondaj gemimiz Yavuz gemimizi de bugün inşallah uğurluyoruz. 
Milletimizle bir olduğumuzda
aşamayacağımız hiçbir engel yoktur. İnanıyorum ki bunu 23 Haziran Pazar günü
tüm dünyaya bir kez daha göstereceğiz. 
Genel Kurulu saygıyla selamlıyorum. (AK
PARTİ sıralarından alkışlar) 
BAŞKAN – Teşekkür ediyorum. 
Grup başkan vekillerimize söz vereceğim. 
Sayın Türkkan, buyurun lütfen. 
15.- Kocaeli Milletvekili Lütfü Türkkan’ın, Genelkurmay Çatı davasının
sonuçlanmasını memnuniyetle karşıladıklarına, FETÖ’yle mücadelede gelinen
noktanın yeterli olmadığına, İYİ PARTİ olarak darbelerin karşısında
durduklarına ve durmaya devam edeceklerine, İYİ PARTİ İlçe Başkanı Turan
Çetinkaya’nın uğradığı saldırının ardından İstanbul il kurucu yönetim kurulu
üyesi Metin Bozkurt’un saldırıya uğradığına, TÜİK verilerine göre yabancılara
konut satışında mayıs ayında artış görüldüğüne ilişkin açıklaması
LÜTFÜ TÜRKKAN (Kocaeli) – Sayın Başkan,
değerli milletvekilleri; 15 Temmuz darbe girişimine ilişkin olarak yürütülen
Genelkurmay Çatı davasında kararlar sabah saatlerinde açıklandı. Aralarında
eski Orgeneral Akın Öztürk’ün de bulunduğu 16 sanığa 141 kez ağırlaştırılmış
müebbet hapis cezası verildi. Geç de olsa davanın sonuçlanmasını memnuniyetle
karşılıyoruz. Milletimizin geleceğine kastedenler hak ettikleri cezayı
bulmuştur fakat geldiğimiz bu nokta FETÖ’yle mücadele için yeterli değildir.
Darbelerin ülkeyi getirdiği nokta ortadadır. Askerî ya da sivil darbeyi haklı
kılacak hiçbir sebep yoktur. İYİ PARTİ olarak her zaman darbelerin karşısında
durduk, durmaya da devam edeceğiz. Ülkenin totaliter bir rejime sürüklenmesine
de asla müsaade etmeyeceğiz. Demokrasi her zaman vazgeçilmezimiz olmuştur,
bundan sonra da olacaktır.
Birkaç gün önce Erzurum Tekman İlçe
Başkanımız Turan Çetinkaya’nın uğradığı saldırıdan sonra dün de partimizin
İstanbul il kurucu yönetim kurulu üyesi Metin Bozkurt Beylikdüzü’nde 8 kişilik
bir grubun saldırısına uğradı. Saldırı sonrası hastaneye kaldırılan Metin
kardeşimize acil şifalar diliyorum. 
Türkiye, ne yazık ki isteyenin istediğini
sokak ortasında sopalarla dövdüğü ve ceza almadığı bir ülke hâline gelmiştir,
asayiş bitmiş, hukuk kalmamıştır. Sayın İçişleri Bakanı sağa sola laf atmak
yerine asli işi olan güvenliği sağlamalıdır. Askerimize “eşek” diyen Akit
muhabirini dövenleri tutuklayan adalet sisteminin bu 8 kişi hakkında ne karar
vereceğini de merakla bekliyoruz. 
TÜİK’in açıkladığı verilere göre,
yabancılara konut satışı mayıs ayında yüzde 62,5 artmış. 
(Mikrofon otomatik cihaz tarafından
kapatıldı)
BAŞKAN – Buyurun.
LÜTFÜ TÜRKKAN (Kocaeli) - 250 bin
dolarlık konut alanlara vatandaşlık verilmesinin önünün açılmasından sonra
yabancıların konut alımı en üst seviyeye çıktı. Bu tablo, Hükûmetin Türk
vatandaşlığını ucuza düşürmesinin acı bir sonucudur. Memleketin en güzel
konutlarını, en iyi manzaralarını ucuza kapatan yabancılar, üstüne bir de vatandaşlık
almaya hak kazanıyorlar. Türkiye’yi düşürdüğünüz durumun farkında mısınız emin
değilim. Fakat bu rahatsız edici durumu tekrar değerlendirmeniz gerekir diye
düşünüyorum. Türk vatandaşlığının bu kadar ucuz olmasını İYİ PARTİ olarak asla
ve kata kabul etmiyoruz. 
Yüce Meclisi saygıyla selamlıyorum.
BAŞKAN – Sayın Akçay, buyurun lütfen.
16.- Manisa Milletvekili Erkan Akçay’ın, 23 Haziran Pazar günü
tekrarlanacak olan İstanbul Büyükşehir Belediye Başkanlığı seçimine, 22 Haziran
Kurtuluş Savaşı’nın en önemli belgelerinden olan Amasya Genelgesi’nin
yayımlanmasının 100’üncü yıl dönümüne, petrol ve doğal gaz arama faaliyetlerini
yürütecek olan Yavuz sondaj gemisinin Doğu Akdeniz'e uğurlandığına ilişkin
açıklaması
ERKAN AKÇAY (Manisa) – Teşekkür ederim
Sayın Başkan.
31 Martta kanuna aykırılıklar ve
usulsüzlükler sebebiyle YSK tarafından yenilenme kararı verilen İstanbul
Büyükşehir Belediye Başkanlığı seçimi 23 Haziran Pazar günü gerçekleşecektir.
Şimdiden bu seçimlerin İstanbul’a, ülkemize, milletimize hayırlı uğurlu
olmasını temenni ediyorum. 
İstanbul’da organize usulsüzlükler tespit
edilmiştir ve sandıklara düşürülen gölge 23 Haziranda kalkacaktır, milletimizin
çalınan iradesi sandıkta kesin bir şekilde tecelli edecektir. 
Bununla birlikte, İstanbul seçiminin
içerideki ve dışarıdaki yansımaları göstermiştir ki mesele sadece bir belediye
başkanı seçimi olmaktan çıkarılmıştır. Oldukça ilgi çekici ve manidardır ki
ABD’nin, Avrupa Birliğinin, hatta Yunanistan’ın dahi gözü kulağı İstanbul
seçimindedir. PKK ve FETÖ gibi terör örgütleri açıktan görüş ve destek ilan
etmektedir. Ve demokratik olarak seçmenin hür iradesiyle yapılacak bu
seçimlerde AK PARTİ ve Milliyetçi Hareket Partisi Sayın Binali Yıldırım’ı,
Cumhuriyet Halk Partisi, Halkların Demokratik Partisi ve İYİ PARTİ Sayın Ekrem
İmamoğlu’nu desteklemektedir.
İstanbul, Türkiye'nin kalbidir,
kaderidir, değeridir, özetidir, özelidir ve öz güvenidir. 23 Haziranda İstanbul
ve Türkiye kazanacak, İstanbullu huzura kavuşacaktır. İstanbul’da sağduyunun,
hizmetin, samimiyetin ve millî duruşun esas alınacağına inancımız tamdır.
Buradan, Sayın Binali Yıldırım’a selamlarımızı ve sevgilerimizi gönderiyorum.
23 Haziranda iş ehlinin, karar milletindir.
(Mikrofon otomatik cihaz tarafından
kapatıldı) 
BAŞKAN – Sayın Akçay, buyurun.
ERKAN AKÇAY (Manisa) – Sayın Başkan, 22
Haziran günü, Kurtuluş Savaşı’mızın en önemli belgelerinden olan Amasya
Genelgesi’nin 100’üncü yıl dönümüdür.
Amasya Genelgesi, Samsun’da parlayan
millî mukavemetin yol haritasıdır. Amasya Genelgesi, tam bağımsız ve millî
egemenliğe dayanan yeni Türkiye Cumhuriyeti’nin temellerini oluşturan ilk
belgedir. İşgal girişimlerine sahne olan vatan toprağında Kurtuluş Savaşı’nın
gerekçesi, amaç ve yöntemini ortaya koyan Türk milletine, egemenliğine sahip
çıkma çağrısıdır. Amasya Genelgesi, tarih sahnesinden silinmek istenilen Türk
milletinin, “Milletin bağımsızlığını yine milletin azim ve kararı
kurtaracaktır.” ilkesiyle istiklal ve istikbal mücadelesinin başlangıcıdır. 
(Mikrofon otomatik cihaz tarafından
kapatıldı) 
BAŞKAN – Sayın Akçay, buyurun, toparlayın
lütfen.
ERKAN AKÇAY (Manisa) – Bu ülkü “Ya
istiklal, ya ölüm.” parolasıyla Sakarya’da, Dumlupınar’da, Kocatepe’de ve
nihayet İzmir’de yankılanmıştır. Amasya Genelgesi’nde hâkim olan ruh Kurtuluş
Savaşı’nı yürütmüş, bağımsız Türk millî devletini inşa etmiş, Türk milletinin
medeniyet yürüyüşünün yolbaşçısı olmuştur. Genelgeye hâkim olan temel felsefe
geçmiş yüzyıla damga vururken gelecek yüzyılları da şekillendirecektir. Bu
görüşte asıl vurgu millet ve millîlik üzerinedir. Genelgedeki temel bir
hassasiyet olarak üniter ve millî yapının inşası ve muhafazası, Türk milleti
için millî bir ülkü ve vasiyettir. 
Bu şuurla Amasya Genelgesi’nin 100’üncü
yılını kutluyor, başta Gazi Mustafa Kemal Atatürk olmak üzere Kurtuluş
Savaşı’mızın tüm kahramanlarını rahmet ve minnetle anıyoruz. 
(Mikrofon otomatik cihaz tarafından
kapatıldı) 
BAŞKAN – Tamamlayın lütfen Sayın Akçay. 
ERKAN AKÇAY (Manisa) – Yavuz arama
gemisini, Türkiye'nin geleceğini aramak üzere, bugün Doğu Akdeniz’e
uğurluyoruz. Dünyada en iyilerden bir tanesi olan bir gemidir. Diğeri de
hepinizin bildiği üzere, kardeş ilan edilen Fatih gemisidir. Yolu açık olsun
diyoruz, vira bismillah diyoruz. 
Teşekkür ederim Sayın Başkan. (MHP
sıralarından alkışlar) 
BAŞKAN – Sayın Oluç, buyurun lütfen. 
17.- İstanbul Milletvekili Hakkı Saruhan Oluç’un, Şırnak ili Silopi
ilçesinde Muhammed Yıldırım ile Furkan Yıldırım’ın ölümüne neden olan zırhlı
araç sürücüsü hakkında mahkemenin verdiği karara, ölümle sonuçlanan panzer
kazalarının Cizre, Diyarbakır, Lice, Mardin, Van, Şırnak, Siirt ve Batman’da
yaşandığına, cezasızlık politikasının sona erdirilmesi ve yargının üzerine
düşeni yapması gerektiğine, 29 Haziran Dünya Mülteciler Günü’ne ilişkin
açıklaması 
HAKKI SARUHAN OLUÇ (İstanbul) – Teşekkür
ederim Sayın Başkan. 
Sayın vekiller, Şırnak’ın Silopi
ilçesinde, 3 Mayıs 2017 tarihinde Muhammet ve Furkan Yıldırım yataklarında
uyuyorlardı. Evlerine bir panzer girdi duvarı kırarak, yıkarak ve Muhammet ve
Furkan kardeşler panzerin tekerlekleri altında ezilerek can verdiler. Bunun
üzerine, tabii, bir dava açıldı. Davanın karar duruşması dün Cizre 2. Ağır Ceza
Mahkemesinde görüldü. Mahkeme, tutuksuz yargılanan sürücü hakkında iki yıl bir
ay hapis cezası vererek bu cezayı da 19 bin lira paraya çevirdi. Diğer kişi
hakkında ise beraat kararı verildi. Yani biri 6, öteki 7 yaşında olan 2 çocuk
evlerinde uyurken panzerle öldürüldüler ve bunun cezası birine beraat, diğerine
de 19 bin lira para cezası. 
Mahkemenin aldığı bu karar aslında şu
demek oluyor: Bu işi yapmış olanlara ve bunu duymuş olup da yapılabilir
olduğunu düşünenlere “Aynen devam edin, doğru yoldasınız.” mesajı verilmiş
oluyor. Yani mahkeme aslında cezasız bırakma politikasını uyguluyor, cezasızlık
politikasını uyguluyor ve yargı -o heyet- aslında işlenmiş olan bu cinayete
maalesef ortak oluyor. Fakat verilen bu karar bizi şaşırtmıyor. Neden derseniz,
2017 yılında olmuş bir olaydan söz ediyorum; iki yıl da yargı sürdü,
sonuçlandı. 2017 yılına baktığımız zaman, o yıl içinde on dört ay boyunca 29
ölüm gerçekleşmiş.
(Mikrofon otomatik cihaz tarafından
kapatıldı) 
BAŞKAN – Buyurunuz.
HAKKI SARUHAN OLUÇ (İstanbul) – Ve bu 29
ölüme baktığımızda, ne yazık ki bunların hepsinde, panzer çarpması sonucu ya
küçük çocuklar ya yaşlı insanlar bu kazalara maruz kalmışlar ve öldürülmüşler.
Tabii, buna kaza demek de mümkün değil aslında. Sonuçta, baktığımızda, bu 29
ölümün neredeyse hiçbirinde ciddi bir ceza ortaya çıkmamış. 
Şimdi, bu, dikkate değer bir durum
aslında. Yani bu olaylar nerede oluyor diye baktığımızda, Cizre’de,
Diyarbakır’da, Lice’de, Mardin’de, Van’da, Şırnak’ta, Siirt’te, Batman’da
oluyor; tuhaf. Yani tabii ki olmasın, hiçbir yerde olmasın istiyoruz ama
herhangi bir batı ilinde bir panzer kazası yaşanmıyor, nedense hep…
(Mikrofon otomatik cihaz tarafından kapatıldı)

BAŞKAN – Devam edin Sayın Oluç, buyurun.
HAKKI SARUHAN OLUÇ (İstanbul) – …bu
saydığım il ve ilçelerde bu olaylar görülüyor ve nedense hep Kürt çocukları
öldürülüyor. 
Şimdi, dolayısıyla bu cezasızlık ve
ödüllendirme politikasının sona ermesi gerekiyor. Yargı bu alanda ne yazık ki
üstüne düşeni yapmıyor ve bu ırkçı anlayışa bir ölçüde destek olmuş oluyor. Biz
bunun mutlaka ciddi olarak değerlendirilmesi gerektiğini, yargının üzerine
düşeni yapması gerektiğini düşünüyoruz. 
Bir kez daha, bu panzer çarpmaları
sonucunda ölmüş olanlara rahmet, ailelerine de başsağlığı diliyoruz ve bu
cezasızlık politikasının sona erdirilmesi gerektiğini bir kez daha
vurguluyoruz. 
İkinci değinmek istediğim konu, bugün
Dünya Mülteciler Günü bildiğiniz gibi.
(Mikrofon otomatik cihaz tarafından
kapatıldı) 
BAŞKAN – Sayın Oluç, toparlayın, buyurun.
HAKKI SARUHAN OLUÇ (İstanbul) –
Türkiye’de resmî kayıtlara göre Suriye’den gelmiş olan 3,6 milyon, diğer
ülkelerden gelmiş olanlarla birlikte 3,9 milyon yani resmî kayıtlara göre
neredeyse 4 milyon mülteci ve sığınmacı var ve Türkiye ev sahipliği yapıyor ve
ne yazık ki ev sahipliği yapan Türkiye'nin iki konuda altyapısı yeterli değil:
Birincisi, hukuki altyapı, bu konuda yeterli değil çünkü Türkiye 1951 Cenevre
Sözleşmesi’ne coğrafi çekincesini kaldırmadığı için Avrupa dışından gelenlere
mültecilik statüsü sağlayamıyor, bu konuda hukuki düzenlemelerin yapılması
gerekiyor. İkincisi de toplum olarak baktığımızda, altyapısına ekonomi
açısından, sosyal ihtiyaçlar açısından, emek ihtiyacı açısından da
baktığımızda, altyapı eksikliği nedeniyle ülkemizde ırkçı yaklaşımların
mülteciler karşısında çeşitli il ve ilçelerde yükseldiğini görebiliyoruz.
(Mikrofon otomatik cihaz tarafından
kapatıldı) 
BAŞKAN - Buyurun.
HAKKI SARUHAN OLUÇ (İstanbul) –
Dolayısıyla iktidarın ve elbette ki muhalefetin hep birlikte yapması gereken
iki konu var: Birincisi, hukuki altyapının değişmesini sağlamak. İkincisi,
sosyal, ekonomik altyapının sağlamlaşmasını sağlamak, mültecilerin burada
insanca yaşayabilecekleri ve çalışabilecekleri koşullara sahip olmaları için
düzenlemeler yapmaktır. Dünya Mülteciler Günü’nde bir kez daha bunu hatırlatmak
istedim.
Teşekkür ederim.
BAŞKAN – Sayın Özkoç, buyurun.
18.- Sakarya Milletvekili Engin Özkoç’un, İDO’nun 23 Haziran Pazar günü
tekrarlanacak olan İstanbul Büyükşehir Belediye Başkanlığı seçimi öncesi
Bandırma-İstanbul biletlerini iptal ettiği haberlerine, İYİ PARTİ
kurucularından Metin Bozkurt’un saldırıya uğraması nedeniyle geçmiş olsun
dileğinde bulunduğuna, Türkiye Büyük Millet Meclisinin terör örgütleriyle
topyekûn mücadeleyi sağlayacak altyapıyı oluşturması ve FETÖ’nün siyasi
ayağının ortaya çıkarılması gerektiğine ilişkin açıklaması
ENGİN ÖZKOÇ (Sakarya) – Sayın Başkan,
değerli milletvekili arkadaşlarım; hepinizi saygıyla selamlıyorum.
Az önce bir mesajı arkadaşlarımız
duyurdu. İDO, cumartesi ve pazar günü Marmara’da Bandırma-İstanbul biletlerini
iptal ettiğini açıklıyormuş. Hava muhalefeti yok, herhangi bir şey yok, neden
iptal eder cumartesi, pazar? Eğer Bandırma’dan İstanbul’a gelip de oy
kullanacak olan vatandaşlarımız varsa İDO’ya bakmayın, bir yol bulun, muhakkak
gidin, oyunuzu kullanın. 
İYİ PARTİ üyesi Metin Bozkurt
Beylikdüzü’nde bir saldırıya uğramış, İYİ PARTİ’lilere geçmiş olsun diyoruz. Bu
tür saldırılar sonuçsuz kalmamalıdır. Biz siyasi partiler tartışırız, konuşuruz
fakat hepimizin ortak amacı Türkiye Cumhuriyeti’ne hizmettir, yeri geldiği
zaman ülkemiz için birlik ve beraberlik içerisinde olmamız gerekir, birbirimizi
yok etmeden yol yürümeliyiz. 
15 Temmuz 2016 günü ülkemiz menfur bir
darbe girişimine maruz kalmıştır. Türk Silahlı Kuvvetleri içerisinde Fetullahçı
terör örgütüne mensup bir grup asker, hain kalkışmada 249 yurttaşımızı şehit
etmiştir, 2.301 yurttaşımız da gazidir. Hain darbe girişimi, yurtsever asker ve
polislerimizin, halkımızın, siyasi partilerin ve basın kuruluşlarının aynı anda
darbeye ve darbecilere karşı tavizsiz karşı duruşları, güçlü ve kararlı
müdahaleleriyle bastırılmış ve darbeciler bertaraf edilmiştir. 
15 Temmuzda darbecilere karşı en etkin
mukavemeti gösteren kurumlardan bir tanesi de Türkiye Büyük Millet Meclisi
olmuştur. 
(Mikrofon otomatik cihaz tarafından
kapatıldı) 
BAŞKAN – Sayın Özkoç, buyurun devam edin.

ENGİN ÖZKOÇ (Sakarya) – Parlamenter
sistemi ve Anayasa’yı ortadan kaldırmayı amaçlayan darbecilere açıkça ve
kahramanca direnmiştir. 15 Temmuz 2016 tarihinde FETÖ’nün hain darbe girişimi
sırasında bombalamasına karşı kahramanca direnen Türkiye Büyük Millet Meclisi,
ne yazık ki olayın tüm yönleriyle aydınlatılabilmesi için aradan geçen yaklaşık
üç yıllık sürede sağlıklı bir çalışma ortaya koyamamıştır. Bu tablo Türkiye
Büyük Millet Meclisine yakışmamaktadır. 26’ncı Dönemde, Türkiye Büyük Millet
Meclisinde Fetullahçı terör örgütünün 15 Temmuz 2016 tarihli darbe girişimi ile
bu terör örgütünün faaliyetlerinin tüm yönleriyle araştırmaya alınması, gereken
önlemlerin belirlenmesi amacıyla kurulan Meclis araştırması komisyonunun
çalışmaları hayret verici bir şekilde kadük kalmıştır. 
Türkiye Büyük Millet Meclisinin
sorumluluğu ortadan kalkmış değildir. 
BAŞKAN – Buyurun. 
ENGİN ÖZKOÇ (Sakarya) – Darbe girişimi
karşısında dik duran Türkiye Büyük Millet Meclisi, Fetullah ve tüm terör
örgütleriyle topyekûn mücadeleyi sağlayacak bir altyapıyı oluşturmak
zorundadır. Benzer süreçlerin tekrarlanmaması için Türkiye Büyük Millet
Meclisinin etkin bir rol üstlenmesi, FETÖ’nün siyasi ayağının da ortaya
çıkarılması gerekmektedir. Bu nedenle, 15 Temmuz darbe girişiminin tüm
yönleriyle aydınlatılması, bütün sorumluların ortaya çıkarılması görevimizdir.
Bu görevimizi bir an önce yerine getirmeliyiz. 
Teşekkür ederim. (CHP sıralarından
alkışlar)
BAŞKAN – Sayın Özkan…
19.- Denizli Milletvekili Cahit Özkan’ın, 22 Haziran Amasya
Genelgesi’nin yayımlanmasının 100’üncü yıl dönümüne, Genelkurmay Çatı davasının
karara bağlanmasının demokrasi tarihimiz açısından önemli olduğuna, 15 Temmuz
şehitlerini rahmetle yâd ettiğine, aşırı yağışların yaşandığı bir dönemden
geçildiğine, Ceza ve Güvenlik Tedbirlerinin İnfazı Hakkında Kanun’un
cezaevlerindeki tutuklu veya hükümlülerin yaşam haklarının korunması için
emredici hükümler içerdiğine, demokrasimizin olmazsa olmazının seçimler
olduğuna, İDO’da Bandırma-İstanbul seferleriyle ilgili herhangi bir iptalin söz
konusu olmadığına ilişkin açıklaması
CAHİT ÖZKAN (Denizli) – Teşekkürler Sayın
Başkan.
22 Haziran 1919, Amasya Genelgesi’nin
100’üncü yıl dönümü. “Ülkemizin kaderini, istiklalini ve istikbalini yine
milletin azim ve kararı kurtaracaktır.” anlayışıyla yola çıkan Millî Mücadele
ruhu, Amasya’da genelgesini ortaya koymuş ve sadece millete dayanarak, millete
güvenerek işgalcilerden yurdumuzu kurtarma iradesini ve kararlılığını ortaya
koymuştur. Bu vesileyle Amasya Genelgesi’nin 100’üncü yılını kutluyorum.
Rabb’im, bu ülkeyi, millî iradeye karşı her türlü tasalluttan, darbelerden ve
saldırılardan muhafaza buyursun. Yine, bu vesileyle, başta Gazi Mustafa Kemal
Atatürk ve silah arkadaşları olmak üzere, bu vatanı bizlere emanet eden bütün
Millî Mücadele kahramanlarını rahmet, minnet ve şükranla yâd ediyorum. 
İkinci olarak, malum olduğu üzere, 15
Temmuz 2016 tarihinde hain FETÖ darbe teşebbüsünün Genelkurmay Çatı davası
olarak görülen yargılama, bugün ilk derece mahkemesi tarafından karara
bağlanmıştır. Verilen bu karar, özellikle yargı makamının darbe teşebbüsüyle
ilgili vermiş olduğu bir karar olarak hukuk tarihimiz ve demokrasi tarihimiz
açısından önemli ve anlamlıdır. Yine, bu karar vesilesiyle, 15 Temmuz
şehitlerimizi rahmet, minnet ve şükranla yâd ediyorum, mekânları cennet olsun. 
Diğer taraftan, ülkemizde coğrafi
koşulların ve iklim koşullarının ortaya koymuş olduğu aşırı yağışların olduğu
bir dönemden geçiyoruz. Trabzon’un Araklı ilçesinde ve ülkemizin değişik
bölgelerinde meydana gelen aşırı yağışa bağlı sel felaketleri de devam ediyor
maalesef. 
(Mikrofon otomatik cihaz tarafından
kapatıldı) 
BAŞKAN – Sayın Özkan, tamamlayın lütfen. 
Buyurun. 
CAHİT ÖZKAN (Denizli) – Denizli’mizin
Çivril ilçesinin Özdemirci Mahallesi’nde meydana gelen aşırı yağışlar
vesilesiyle vatandaşlarımız maddi zarara uğramıştır. Devletimiz de vatandaşlarımızın
yanındadır, en kısa zamanda yaraları sarılacaktır.
Diğer açıdan da, özellikle, biraz önce
bir hatip, hamile annelerin hukuksuzca tutuklandıklarını ve cezaevlerinde
tutulan annelerin çocuklarını kaybettiklerini ifade etti. Bu vesileyle de
maalesef, AK PARTİ’ye ithamlarda bulunmuştur. Özellikle ifade etmek isterim ki
bizim 5275 sayılı Ceza İnfaz Yasamızın 6’ncı maddesinin (1)’inci fıkrasının (f)
bendi, Türkiye’de cezaevlerindeki bütün tutuklu veya hükümlülerin
sağlıklarının, yaşam haklarının ve vücut bütünlüklerinin korunması için
emredici hüküm içermektedir.
(Mikrofon otomatik cihaz tarafından
kapatıldı) 
BAŞKAN – Buyurun Sayın Özkan. 
CAHİT ÖZKAN (Denizli) – Bu emredici hükme
göre cezaevlerinde tutuklu bulunan bir kadının normal, cezaevi dışındaki bir
vatandaşımız gibi her türlü kontrolleri, sağlık muayeneleri yapılmaktadır; bu
bir. 
İkinci olarak, haksız tutuklama dediğimiz
bir hadise varsa bunun mercisi, müracaat makamı yargısal makamlardır. İtirazen
değerlendirilir ve bir tartışma varsa bunu da yine mahkemeler, yargısal
makamlar, sulh ceza mahkemeleri karara bağlar. Onun için, cezaevlerindeki
vatandaşlarımızın mağduriyetiyle ilgili bir durum varsa bunlar yine yargının da
denetimindedir. Bu bağlamda, bu tür ithamları kabul etmediğimizi ifade ederim. 
(Mikrofon otomatik cihaz tarafından
kapatıldı) 
BAŞKAN – Tamamlayın Sayın Özkan.
CAHİT ÖZKAN (Denizli) – Son olarak da
tabii, demokrasimizin olmazsa olmazı seçimlerdir. Seçimler demokrasimizin
bayramlarıdır. Sandığa ne kadar çok vatandaşımız gidiyorsa millî iradenin
gerçekleşmesi, vücut bulması o kadar çok hayata geçer. Onun için, pazar günü
gerçekleştirilecek seçimlerde İstanbul dışında olan vatandaşlarımızın,
İstanbul’a oy kullanmaya gitmeleri için devletimiz her türlü seferberliği
yerine getirmektedir. Bir taraftan, zaten yapılmış olan, hayata geçmiş olan
Osman Gazi Köprüsü, Kuzey Marmara Yolu, otoban ve D100 Kara Yolu İstanbul’a
nakiller için yeterli zemini ortaya koymaktadır. Şu an aldığımız bir bilgiyi
Genel Kurulla paylaşmak istiyorum: İstanbul Deniz Otobüslerinin
Bandırma-İstanbul seferleriyle ilgili herhangi bir iptali yoktur.
Vatandaşlarımızın ihtiyacı durumunda ek seferlerin konulacağı veya alternatif
yolların sağlanması için de seferber olduklarını ifade etmek istiyorum.
Teşekkür ediyorum. 
BAŞKAN – Değerli arkadaşlar, gündeme
geçiyoruz.
Başkanlığın Genel Kurula sunuşları
vardır.
İYİ PARTİ Grubunun İç Tüzük’ün 19’uncu
maddesine göre verilmiş bir önerisi vardır, okutup işleme alacağım ve
oylarınıza sunacağım. 
VI.- ÖNERİLER
A) Siyasi Parti Grubu Önerileri
1.- İYİ PARTİ Grubunun, Aydın Milletvekili Aydın Adnan Sezgin ve
arkadaşları tarafından, Doğu Türkistan’da tatbik edilen politikalar nedeniyle
Uygur Türklerinin yaşadığı sorunların tespiti, “yeniden eğitim kampları”
denilen toplama kampları uygulamasının araştırılması, soydaşlarımızın maruz
kaldığı sistematik baskının incelenmesi, Çin yönetimi tarafından
gerçekleştirilen ağır ve kitlesel insan hakları ihlallerinin araştırılması ve
bu soruna yönelik çözüm yollarının geliştirilmesinde Türkiye'nin sağlayacağı
katkıların belirlenmesi amacıyla 20/6/2019 tarihinde Türkiye Büyük Millet
Meclisi Başkanlığına verilmiş olan Meclis araştırması önergesinin ön
görüşmelerinin, Genel Kurulun 20 Haziran 2019 Perşembe günkü birleşiminde
yapılmasına ilişkin önerisi
20/6/2019
Türkiye Büyük Millet Meclisi Başkanlığına
Danışma Kurulu
20/6/2019 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim. 
 Orhan
Çakırlar
 Edirne
 Grup
Başkanı
Öneri: 
Aydın
Milletvekili Aydın Adnan Sezgin ve arkadaşları tarafından Çin Halk Cumhuriyeti
yönetimi tarafından Doğu Türkistan’da tatbik edilen politikalar nedeniyle Uygur
Türklerinin yaşadığı sorunların tespiti; “yeniden eğitim kampları” denilen
toplama kampları uygulamasının araştırılması; soydaşlarımızın maruz kaldığı
sistematik baskının incelenmesi; Çin yönetimi tarafından gerçekleştirilen ağır
ve kitlesel insan hakları ihlallerinin araştırılması; bu soruna yönelik çözüm yollarının
geliştirilmesinde Türkiye'nin sağlayacağı katkıların belirlenmesi amacıyla
20/6/2019 tarihinde Türkiye Büyük Millet Meclisi Başkanlığına verilmiş olan
Meclis araştırması önergesinin diğer önergelerin önüne alınarak görüşmelerin
20/6/2019 Perşembe günkü birleşimde yapılması önerilmiştir.
BAŞKAN –
Önerinin gerekçesini açıklamak üzere, önerge sahibi İYİ PARTİ Grubu adına Sayın
Aydın Adnan Sezgin. (İYİ PARTİ sıralarından alkışlar)
İYİ PARTİ GRUBU
ADINA AYDIN ADNAN SEZGİN (Aydın) – Sayın Başkan, değerli milletvekilleri; Doğu
Türkistan’da yaşayan Uygur Türkleri, totaliter Çin rejimi tarafından giderek
artan bir baskı ve zulme tabi tutulmaktadır. Bu vahim durumu bu kürsüden
defalarca seslendirdik, birçok önerge verdik. Soydaşlarımız ağır, vahim ve
kitlesel insan hakları ihlalleri nedeniyle tarihlerinin en kötü dönemini
yaşamaktadır. Aslında, Çin’in diğer bölgelerinde yaşayan tüm Müslüman
topluluklar aynı dertten muzdariptir. 
Birleşmiş
Milletler Irk Ayrımcılığının Ortadan Kaldırılması Komisyonunun 30 Ağustos 2018
tarihli raporuna göre, tecrit ve baskı kamplarında 1 milyon civarında Uygur
Türkü bulunmaktadır. Uygur Türkleri “terörizmle mücadele” gerekçesiyle kamplara
hapsedilmekte, işkence ve kötü muameleye maruz bırakılmaktadır. Çin
diktatörlüğü bu kampları gizleme ihtiyacını dahi artık hissetmemektedir.
“Yeniden eğitim kampları” olarak adlandırılan kamplarda, aralarında birçok
münevverin ve akademisyenin de bulunduğu soydaşlarımızın insan hakları ve temel
özgürlükleri imha edilmektedir. Dünyaca ünlü Uygur yazar Nurmuhammet Tohti
birkaç gün önce bu kampların birinde maalesef hayatını kaybetmiştir. Müstebit
Çin yönetimi, soydaşlarımızı sadece kamplarda değil, günlük hayatlarında da
ayrımcılık, baskı ve şiddete maruz bırakmaktadır. 
Doğu
Türkistan’daki ağır ve kitlesel insan hakları ihlalleri çeşitli uluslararası
kuruluşlar ve örgütler tarafından yayımlanan raporlarda da defalarca teyit
edilmiştir. Ortada gerçek bir sorun vardır. Her şeyden önce burada ağır, vahim
ve kitlesel insan hakları ihlalleri yaşanmaktadır. Bu sorunun ele alınmasını ve
ülkemizin çözüme yönelik ne gibi bir katkısı olabileceğinin ortaya konulmasını
istiyoruz.
Birleşmiş
Milletler ve çeşitli uluslararası örgütlerin raporlarından söz ettim. Ayrıca,
çok sayıda devletin, Çin rejimini ve bu zulmü eleştiren açıklamaları,
itirazları mevcut. Konudan kendisini birinci derecede sorumlu hissetmesi
gereken Türkiye Cumhuriyeti Hükûmeti ise en hafif tabiriyle ürkek olarak
nitelendirilebilecek bir tutum izliyor. Çok sayıda uluslararası örgüt ve devlet
yüksek sesle itirazlarını dile getirirken Türkiye’de iktidar maalesef konuyu
seslendirmekten dahi geri durmakta, esef verici gelişmelere gerekli tepkiyi
verememektedir. Dışişleri Bakanlığı konuyla ilgili soru önergelerine özensiz ve
yetersiz yanıtlar vermeye devam ediyor. Türkiye’nin ve Sayın Cumhurbaşkanının
İslam İşbirliği Teşkilatı Zirve Dönem Başkanı olduğu son üç yılda bu teşkilat
da sorunu ciddi bir şekilde ele alamamıştır, aksine geçtiğimiz mart ayında
gerçekleştirilen ve ülkemizin de temsil edildiği 46’ncı Dışişleri Bakanları
Konseyinde konuyla ilgili olarak kabul edilen vahim bir kararda şu ifadeler
kullanılmıştır: “Konsey -yani İslam İşbirliği Teşkilatı Dışişleri Bakanları
Konseyi- Çin Halk Cumhuriyeti’nin daveti üzerine gerçekleşen genel sekreterlik
heyetinin ziyareti çerçevesinde ortaya çıkan sonuçlardan duyduğu memnuniyeti
ifade eder -memnuniyetini ifade eder- Çin Halk Cumhuriyeti’ne Müslüman
vatandaşlarına sağladığı hizmetlerden dolayı takdirlerini belirtir
-takdirlerini belirtir- İslam İşbirliği Teşkilatı ile Çin Halk Cumhuriyeti
arasındaki iş birliğini daha da ileri taşımayı arzu eder.” Bu kararda “Uygur
Türkü” veya “Doğu Türkistan” tabirleri kullanılmamış, yaşanan baskı ve zulümden
bahsedilmemiş, bilakis Çin yönetiminin Müslüman vatandaşlarına sağladığı
hizmetlerden dolayı övülmüştür. Değerli milletvekilleri, Sayın Cumhurbaşkanının
Zirve Dönem Başkanı olduğu bir dönemde bu ifadelerin bu sonuç bildirgesinde yer
alması hazin değil midir? Bu ifadelere karşı Hükûmetimizin kamuoyuna yansıyan
bir tepkisine henüz rastlanmamıştır.
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Sezgin.
Buyurun.
AYDIN ADNAN
SEZGİN (Devamla) – Teşekkür ederim.
Bu, ne yazık ki
bizim İslam İşbirliği Teşkilatı içindeki gücümüz ve itibarımız açısından da
üzücü bir durumdur. 
Sayın
Cumhurbaşkanı birkaç gün önce Çin diktatörüyle görüşmüştür. Bu görüşmede Uygur
kardeşlerimizin tabi tutulduğu zulüm gündeme getirilmiş midir? 2 Temmuzda Çin’e
bir ziyaret gerçekleştirecek olan Sayın Cumhurbaşkanı, Çin Devlet Başkanıyla
yapacağı görüşmelerde konuyu gündeme getirecek midir? Uygur Türklerine karşı
zulmün sona erdirilmesi için sonuç almaya dönük bir yaklaşım izlenecek midir? 
İşte bu konuları
ele almak Türkiye Büyük Millet Meclisinin asli görevleri arasındadır. Meclis
araştırması yapılmasını son derece önemsiyoruz. Yüce Meclisi soydaşlarımıza
sahip çıkmaya davet ediyoruz. 
Genel Kurulu
saygıyla selamlıyorum. (İYİ PARTİ sıralarından alkışlar)
BAŞKAN –
Halkların Demokratik Partisi Grubu adına Ömer Faruk Gergerlioğlu. (HDP
sıralarından alkışlar) 
HDP GRUBU ADINA
ÖMER FARUK GERGERLİOĞLU (Kocaeli) – Sayın Başkan, değerli milletvekilleri;
Uygur Türkleri hakkında öncesinde de konuşmuştum ve hâlen Türkiye Cumhuriyeti
Dışişleri Bakanlığı etkin bir rol alamıyor ve maalesef son derece pasif bir
durumda ama Uygur Türklerine yönelik eziyetler, zulümler devam ediyor. Mesela
bakın, geçtiğimiz günlerde vefat eden Nurmuhammet Tohti bir edebiyatçıydı ve
Çin devleti zulümlerini anlatırdı eserlerinde. Toplama kamplarında geçtiğimiz günlerde
vefat etti. Buna dair ciddi bir tepki ortaya konulmadı iktidar tarafından.
Abdurehim Heyit,
kendisi bir halk ozanı ve şiirlerinde, şarkılarında yurduna yönelik
duygularını, düşüncelerini dile getiriyor ve bundan dolayı şu anda Çin devleti
hapishanelerinde. Bakın ne demiş Abdurehim Heyit şarkısında, şiirinde: “Dedim,
neden korkmazsın? Dedi, Tanrım vardır. / Dedim, daha başka? Dedi, halkım
vardır.” Bu ifadelerinden dolayı Abdurehim Heyit Çin devleti zindanlarında
maalesef ve bu konuda da yine ciddi bir tepki yok. 
Evet, devam
ediyorum, bakın, Çin devleti iddialara cevap vermek için medya kuruluşlarını
toplama kamplarına çağırıyor ama daha da mahcup oluyor. Geçtiğimiz gün BBC’yi
çağırdı, toplama kamplarını gezdi BBC muhabirlerine “Radikal ideolojilerle mücadele
ediyoruz.” diyorlar ama seküler birçok aydın o toplama kamplarında şu anda. 
Benim bu
konuşmalarımdan dolayı 2 kez Çin Büyükelçiliği yetkilileri geldiler, görüştük,
kendilerine de söyledim ve cevap veremediler. “159 akademisyen, 13 sanatçı
toplama kamplarında, bunlar hakkında bir açıklama yapar mısınız?” dedik,
yapamadılar, hâlen de bekliyoruz. Bunu niye Dışişleri Bakanlığı sormuyor, onu
da merak ediyorum. 
Bakın, BBC’nin
haberinde Çin toplama kamplarında namaz kılmanın yasak olduğunu Çin devleti yetkilileri
de teslim ediyor, “Biz onların düşüncelerindeki aşırı eğilimleri ayıklıyoruz.”
diyor ama namaz kılmaya da izin vermiyorlar. 
Evet, Çin
devleti bununla da kalmıyor. Bakın, size bir fotoğraf göstereceğim, bir
mezarlık fotoğrafı. Çin devleti Hotan şehrindeki bu mezarlığı -fotoğrafa iyi
bakın- ne hâle getiriyor. Mezarlık yok edilmiş durumda, kültürel bir
asimilasyon yapılmış durumda. 
Evet, biz bu
uygulamaları, şiirlerdeki vatan özleminin ve diğer hassasiyetlerin nasıl
ezildiğini, nasıl yok edildiğini Türkiye Cumhuriyeti devletinin Kürtlere olan
muamelelerinden de hatırlıyoruz. Bana öyle geliyor ki Türkiye’de Kürtler ve
Çin’de Türkler hemen hemen aynı muamelelere maruz kalıyorlar. 
(Mikrofon
otomatik cihaz tarafından kapatıldı)
BAŞKAN –
Tamamlayın. 
ÖMER FARUK
GERGERLİOĞLU (Devamla) – Bakın, Çin’de toplama kamplarında annesi babası
tutulan ve kendisi sahipsiz kaldığı için suda boğulan Rahmetullah Şirbaki,
Şirbaki’nin boğulmuş cesedini size gösteriyorum. 
Evet, Çin
Büyükelçiliği yetkililerinin yine şuna da cevap vermesini istiyorum: Elektronik
bir izlem mevzubahis. İnsanlar, hukuksuz bir şekilde izleniyorlar. Mesela,
Uluslararası Af Örgütü ve Human Rights Watch’un raporlarına yansıyan bazı
ifadeler var. Bakın, insanlar nasıl hukuk dışı izleniyor? Diyor ki kadın:
“Toplam 5 görevli sırayla beni evimde izlediler. Beni izlemiş olduklarını
belgelemeleri de gerekiyordu. Fotoğraflarda benimle birlikte siyasi propaganda
okudukları, onlara gece kalmaları için yatak hazırladığım ya da bir kanepede
uzandıkları görülüyor.” 2017 yılında Sincan’dan ayrılmış bir kadın olan Aynur,
Mayıs 2018’de söylemiş. 
Evet, önergeyi
destekliyoruz çünkü gerçekten Uygur Türklerine yönelik son derece
antidemokratik, hukuksuz uygulamalar yapılıyor ve üzerinde konuşmak gerekiyor. 
Teşekkür ediyorum.
(HDP sıralarından alkışlar) 
BAŞKAN –
Cumhuriyet Halk Partisi Grubu adına Sayın Çakırözer. (CHP sıralarından
alkışlar) 
CHP GRUBU ADINA
UTKU ÇAKIRÖZER (Eskişehir) – Teşekkür ediyorum. 
Sayın Başkan,
değerli milletvekilleri; yüce Meclisimizi saygıyla selamlıyorum. 
Çin Halk
Cumhuriyeti’ndeki Doğu Türkistan’da soydaşımız Uygur Türklerinin temel insan
haklarını ihlal eden uygulamalar giderek ağırlaşmakta. Bölgedeki Uygur
Türklerinin etnik, dinî ve kültürel kimliklerinin hedef alınması hepimizin
vicdanını yaralamakta. Doğu Türkistan neredeyse açık bir cezaevine dönüşmüş
durumda. Dünya mirası olarak kabul edilebilecek eserler, camiler yok edilerek
aslında bir hafıza yok edilmeye çalışılmakta. 
Yine, hepimize,
buraya ulaşan bilgilere göre, kültürel kimliğin yok edilmesi amacıyla ünlü
profesörler, yazarlar, akademisyenler ve gazeteciler gözaltına alınmakta. Hem
İnsan Hakları İzleme Örgütü (Human Rights Watch) raporu hem Birleşmiş Milletler
Irk Ayrımcılığının Kaldırılması Komisyonunun raporu maalesef Çin’de, Doğu
Türkistan’da kurulan bu kamplarda, kimilerine göre 1 milyon, kimilerine göre 3
milyon kişinin bu toplama kamplarında zoraki baskılar altında tutulduğunu
ortaya koyuyor. Buradakilere fiziksel, psikolojik işkence uygulandığı yönünde
raporlarda tespitler var. 
Az önce hem İYİ
PARTİ Grubu temsilcisi sayın milletvekilimiz hem de HDP milletvekili bu
uygulamalardan bahsetti. Araştırma önergesini destekliyoruz biz mutlak surette.
Gerekçesinde raporlar var. Uygur yazar Nurmuhammet Tohti’nin hayatını kaybetmiş
olması kabul edilemez ama o sadece tek kişi değil, daha onlarca isimden
bahsediliyor kamplarda hayatını kaybettiği söylenen. Geçtiğimiz günlerde
basınımızda da yer aldı, sadece Çin vatandaşları değil Türk vatandaşları da
toplama kamplarında ve bu haberler bugüne kadar yalanlanmadı. Toplama
kamplarında akrabalarından, aile bireylerinden haber alamayan Türk vatandaşları
var. 
Burada bir
araştırma önergesi üzerinde söz aldık ama elimde, şu anda size gösterdiğim,
Sayın Dışişleri Bakanı Mevlüt Çavuşoğlu’na mart ayında sorduğumuz sorular var.
“Bu konu hakkında Sincan’da, Doğu Türkistan’da, Uygur Özerk Bölgesi’ndeki Uygur
Türklerinin yaşadıkları konusunda Çin makamları nezdinde ne yapıyorsunuz? Bu
rahatsızlık hangi düzeyde iletiliyor? Tepki göstermekte neden geç kalınıyor?
Dışişleri neden sessiz kalıyor?” diye. Şu ana kadar –bakın, ben 7 Mart günü
vermişim; burada belgesi- hiçbir açıklama gelmedi. Açıklama gelmediği gibi az
önce Sayın Büyükelçi Aydın Sezgin söyledi, işte yine mart ayında İslam
İşbirliği Teşkilatının toplantısında alınan kararda Çin’e neredeyse övgüler
dizilmekte. Sadece bu değil, aynı şekilde Dışişleri diplomatlarımız Birleşmiş
Milletlerin İnsan Hakları Konseyinin Cenevre’de yapılan toplantısında da yine
benzer bir ortamda yani Çin’deki insan haklarının gündeme geldiği toplantıda
yine sessiz kalmış…
(Mikrofon
otomatik cihaz tarafından kapatıldı)
UTKU ÇAKIRÖZER
(Devamla) – Tamamlıyorum Sayın Başkan.
BAŞKAN – Son
cümlenizi alayım.
Buyurun.
UTKU ÇAKIRÖZER
(Devamla) – Tabii ki. 
Teşekkür
ediyorum.
Yine Dışişleri
diplomatlarımız Cenevre’de yapılan toplantıda, BM toplantısında, İnsan Halkları
Konseyinin toplantısında Çin’in insan hakları ihlalleri gündeme geldiğinde yine
Çin yönetimini bu konuda ilerleme kaydetmekle övmüşler. Bu konuyu da biz
Mecliste gündeme getirmiştik. 
Bu araştırma
önergesini mutlaka Meclisimiz desteklemelidir. Soydaşlarımızın orada maruz
kaldığı işkenceler, insan hakları ihlalleri kabul edilemez ve şu anda hem Doğu
Türkistan’da, orayla da sınırlı değil biliyorsunuz benzer sıkıntılar, aynı
şekilde, şu anda işgal altındaki Kırım’da da yaşanmaktadır; yine, orada da,
Kırım’da da yüz binlerce Kırım Türkü soydaşımız aynı şekilde, Rusya’nın insan
hakları ihlalleriyle karşı karşıyadır. Türkiye’nin hep birlikte -tabii ki
öncelikle Meclis olarak ama- gerek Kırım’daki gerek Doğu Türkistan’daki insan
hakları ihlalleri karşısında soydaşlarımızın yanında olduğunu görmek istiyoruz,
bu araştırma önergesini bu yüzden destekliyoruz.
Teşekkür
ediyorum.
BAŞKAN – Adalet
ve Kalkınma Partisi Grubu adına Sayın Aydoğdu konuşacaktır. (AK PARTİ
sıralarından alkışlar)
AK PARTİ GRUBU
ADINA CENGİZ AYDOĞDU (Aksaray) – Sayın Başkan, kıymetli arkadaşlar; öncelikle,
önergeyi veren sayın büyükelçimize teşekkür ediyorum. Benden önce konuşan bütün
arkadaşlara da teşekkürlerimi arz ediyorum. Hakikaten, Parlamentomuzda Doğu
Türkistan konusundaki, Uygureli konusundaki hassasiyet benim açımdan heyecan
verici oldu.
Uygureli
dediğimiz bölgede… “Sincan” diye geçiyor bazı resmî tabirlerde; bu, yanlış bir
tabir, Çin’in tercih ettiği “Xiang” diye bir tabir. Bizim bazı arkadaşlarımız
bunu “Sincan” diye… Bunun bizim bildiğimiz Sincan’la bir ilgisi yok, orası Doğu
Türkistan’dır ve Çin bu tabiri kullanmak istemiyor. 
LÜTFÜ TÜRKKAN
(Kocaeli) – Aynen öyle. 
CENGİZ AYDOĞDU
(Devamla) – Kıymetli kardeşlerim, Doğu Türkistan’dan biz ne zaman haberdar
olduk? 1950’li yıllarda Çin işgali başladığında. O yıllarda okuyanlar, o konuyu
merak edenler hatırlayacaktır, Doğu Türkistan mücahitlerinden rahmetli Osman
Batur orada bir ayaklanma denemesi yaptı, büyük bir mücadele başlattı. Bir iki
sene süren bir hükûmet de teşekkül etti ancak Çin zulmü… Ve o zulümden kaçıp
gelen İsa Yusuf Alptekin -Allah rahmet eylesin- bunu Türk kamuoyuna taşıdı. 
Bugün açısından
baktığımızda, 1930’larda, 1940’larda başlayan Çin zulmü hiçbir değişikliğe
uğramadan devam etti. Esasen Orta Asya, Doğu Türkistan, Batı Türkistan bizim
için, Türk dünyası için Timur Rönesansından sonra doğru dürüst refah yüzü
görmedi, gün yüzü görmedi. Şu anda yapılan toplama kampları… Sovyet
kaynaklarından haber alabiliyoruz, YouTube’tan ve birtakım sosyal medya
kanallarından haber alabiliyoruz, doğru dürüst haber de alamıyoruz. Tam
anlamıyla “eğitim” adı altında bir beyin yıkama, asimilasyon faaliyeti
yapılıyor ve hiçbir şekilde kabul edilemez. Dünyanın unuttuğu, belki Nazi
döneminde uygulanan toplama kampı esprisi, toplama kampı mantığı bugün Doğu
Türkistan’da 21’inci yüzyılda maalesef devam ediyor. Çin öyle bir konjonktür
yakaladı ki şu anda dünyada tarihin hiçbir döneminde olmadığı kadar yoğun bir
İslamofobi var. Dünya tarihinin hiçbir döneminde İslam düşmanlığı bugün olduğu
kadar bütün ülkelerde kabul görmedi. Âdeta bir ittifak var, bütün dünyanın
iştirak ettiği bir Haçlı Seferi var âdeta. Bu atmosferden de faydalanarak…
Doğru dürüst haber alamıyoruz, bilgi alamıyoruz ancak münferiden haberler,
bilgiler alıyoruz. Ancak bu konu bizim Dışişlerimizin takibinde, zaman zaman
açıklamalar, beyanlar oluyor. Fakat kardeşlerim, takdir edersiniz ki dış
politika imkânlar ile ideallerin çakıştığı yerde yapılıyor. 
(Mikrofon
otomatik cihaz tarafından kapatıldı) 
BAŞKAN –
Tamamlayın lütfen Sayın Aydoğdu, buyurun.
CENGİZ AYDOĞDU
(Devamla) – Türkiye Cumhuriyeti devletinin çok güçlü olması lazım. Devlet
dediğimiz şeyi Cevdet Paşa şöyle tarif eder: “Tehdidini ikaya kadir.” Bir
konuda bir tehdit yapıyorsa bunu ikaya da kadir olmalı. Bizim de Çin’deki bir
zulmü buradan bir açıklamayla, beyanatla veya girişimle durdurmamızın mümkün
hâle gelmesi gelişmiş bir Türkiye’yle olur, çok gerçekçi konuşuyorum. Ancak bu
konuya da bigâne kalmamızın kesinlikle gerekçesi olamaz, takip edeceğiz. Ben,
buradan, bütün AK PARTİ Grubu adına, zaman zaman, Meclis gündemine Dışişleri
tarafından bilgilendirme olarak ya da bizim tarafımızdan bilgilendirme olarak
bu konunun taşınmasının ve Meclisin bu konuda bilgilenmesinin mutlaka bu
konunun ehemmiyetine uygun bir hareket olacağını taahhüt ediyorum.
Hürmetler
ediyorum, Meclisi saygıyla selamlıyorum. (AK PARTİ ve İYİ PARTİ sıralarından
alkışlar) 
LÜTFÜ
TÜRKKAN (Kocaeli) – Sayın Başkan, müsaade ederseniz, bir söz almak istiyorum.
BAŞKAN
– Buyurun Sayın Türkkan.
V.- AÇIKLAMALAR (Devam)
20.- Kocaeli Milletvekili Lütfü Türkkan’ın, Aksaray Milletvekili Cengiz
Aydoğdu’nun İYİ PARTİ grup önerisi üzerinde AK PARTİ Grubu adına yaptığı
konuşmasındaki bazı ifadelerine ilişkin açıklaması 
LÜTFÜ
TÜRKKAN (Kocaeli) – Öncelikle Adalet ve Kalkınma Partisi Grubu adına söz alan
sayın konuşmacıya teşekkür ediyorum. 
Doğu
Türkistan meselesini “Sincan” diye meseleyi hak etmediği şekilde yerlerde
süründürenlere karşı çok güzel bir cevap verdi, şükranlarımı ifade ediyorum.
“Doğu
Türkistan” derken aklımıza ilk gelen, yeni yeni yetişmeye, rahleitedristen
geçmeye başladığımızda bizim fikir dünyamızda bir İsa Yusuf Alptekin’imiz
vardı. Doğu Türkistan’ın lideri, Uygur Türklerinin lideri İsa Yusuf Alptekin 17
Aralık 1995’te vefat etti. Onun bir sözünü burada hatırlatmak istiyorum, diyor
ki: “Gönül arzu eder ki Türkistan meselesinin halledilmesi davasında öncülük
şerefi Türkiye’nin hakkı olsun.” Türkiye hâlâ bu noktada olmalı ama Türkiye, Doğu
Türkistanlı Rabia Kadir’e dahi hâlâ pasaport vermeyip ülkeye sokmamakta
ısrarlı. 
(Mikrofon
otomatik cihaz tarafından kapatıldı) 
BAŞKAN
– Buyurun Sayın Türkkan.
LÜTFÜ
TÜRKKAN (Kocaeli) – Bu konudaki bu ikilemi çözersek, bu gibi tenakuzları
giderirsek Doğu Türkistan’daki Türkler biraz daha umutla bakacaktır bizlere.
Teşekkür
ediyorum, sağ olun.
BAŞKAN
– Teşekkür ediyorum.
VI.- ÖNERİLER (Devam)
A) Siyasi Parti Grubu Önerileri (Devam)
1.- İYİ PARTİ Grubunun, Aydın Milletvekili Aydın Adnan Sezgin ve arkadaşları
tarafından, Doğu Türkistan’da tatbik edilen politikalar nedeniyle Uygur
Türklerinin yaşadığı sorunların tespiti, “yeniden eğitim kampları” denilen
toplama kampları uygulamasının araştırılması, soydaşlarımızın maruz kaldığı
sistematik baskının incelenmesi, Çin yönetimi tarafından gerçekleştirilen ağır
ve kitlesel insan hakları ihlallerinin araştırılması ve bu soruna yönelik çözüm
yollarının geliştirilmesinde Türkiye'nin sağlayacağı katkıların belirlenmesi
amacıyla 20/6/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 20 Haziran
2019 Perşembe günkü birleşiminde yapılmasına ilişkin önerisi (Devam)
BAŞKAN
– İYİ PARTİ Grubu önerisini oylarınıza sunuyorum: Kabul edenler... Etmeyenler...
Kabul edilmemiştir. 
LÜTFÜ
TÜRKKAN (Kocaeli) – Doğu Türkistan da reddedilmemeliydi ya!
İBRAHİM
HALİL ORAL (Ankara) – Konuşmayı niçin yaptınız?
IV.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Süreyya Sadi Bilgiç’in, Doğu
Türkistan’ın lideri İsa Yusuf Alptekin’i rahmetle andığına ilişkin konuşması
BAŞKAN
– Ben de buradan İsa Yusuf Alptekin Beyefendi’yi rahmetle anıyorum.
VI.- ÖNERİLER (Devam)
A) Siyasi Parti Grubu Önerileri (Devam)
2.- HDP Grubunun, Grup Başkan Vekili İstanbul Milletvekili Hakkı Saruhan
Oluç tarafından, Türkiye’deki mültecilerin karşılaştığı sorunların
araştırılması amacıyla 20/6/2019 tarihinde Türkiye Büyük Millet Meclisi
Başkanlığına verilmiş olan Meclis araştırması önergesinin ön görüşmelerinin,
Genel Kurulun 20 Haziran 2019 Perşembe günkü birleşiminde yapılmasına ilişkin
önerisi 
BAŞKAN
– Halkların Demokratik Partisi Grubunun İç Tüzük’ün 19’uncu maddesine göre
verilmiş bir önerisi vardır, okutup işleme alacağım ve oylarınıza sunacağım.
20/6/2019
Türkiye Büyük
Millet Meclisi Başkanlığına
Danışma
Kurulu 20/6/2019 Perşembe günü (bugün) toplanamadığından, grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Hakkı
Saruhan Oluç
 İstanbul
 Grup
Başkan Vekili
Öneri:

20
Haziran 2019 tarihinde İstanbul Milletvekili Grup Başkan Vekili Hakkı Saruhan
Oluç tarafından (2792 grup numaralı) Türkiye’deki mültecilerin karşılaştığı
sorunların araştırılması amacıyla Türkiye Büyük Millet Meclisine verilmiş olan
Meclis araştırması önergesinin diğer önergelerin önüne alınarak görüşmelerinin
20/6/2019 Perşembe günkü birleşiminde yapılması önerilmiştir. 
BAŞKAN –
Önerinin gerekçesini açıklamak üzere, önerge sahibi Halkların Demokratik
Partisi Grubu adına Sayın Toğrul.
Buyurun. (HDP
sıralarından alkışlar) 
HDP GRUBU ADINA
MAHMUT TOĞRUL (Gaziantep) – Değerli milletvekilleri, hepinizi saygıyla
selamlıyorum. 
Yine, ekranları
başında bizi izleyen yurttaşları da buradan saygıyla selamladığımı ifade etmek
istiyorum. 
Değerli
arkadaşlar, bugün 20 Haziran Dünya Mülteciler Günü. Mültecilerin maruz kaldığı
ayrımcı, ırkçı uygulamalar da maalesef hem ülkemizde hem dünyada giderek
artıyor. 
Sayın
milletvekilleri, Birleşmiş Milletler Mülteciler Yüksek Komiserliğinin Nisan
2019 verilerine göre Türkiye’de yaklaşık 3,6 milyon Suriyeli, 169 bin Afgan,
143 bin Iraklı, 35 bin İranlı, 4.800 Somalili ve diğer uyruklardan da 10.800
olmak üzere yaklaşık 3,99 milyon sığınmacının olduğu rapor ediliyor. Aslında
gerçek rakamların bunların çok üzerinde olduğunu da herkes tahmin edebilir.
Mevcut durumda aslında Türkiye son beş yıldır dünyada en çok sığınmacı ve
mülteciye ev sahipliği yapan ülke konumundadır.
Yine Göç
İdaresinin raporuna göre ise geçici barınma merkezlerinde kalan Suriyelilerin
sayısı 16 Mayıs 2019 tarihi itibarıyla 125.936 kişi olarak açıklanmıştır.
Sığınmacı olarak Türkiye’ye gelen Suriyelilerin yalnızca 3,49’u kamplarda
kalabiliyor.
Türkiye 1951
yılında Mültecilerin Hukuki Durumuna Dair Sözleşme’yi imzalamış fakat bu
sözleşmeye coğrafi çekince koyarak Avrupa dışından gelen kişileri mülteci
statüsünün önüne engel olarak koymuştur.
2011 yılında
başlayan Suriye iç savaşından sonra Türkiye, yine Birleşmiş Milletler
Mülteciler Yüksek Komiserliğinin tavsiyesi üzerine Suriyeli sığınmacıları,
mağdurları 2014’te geçici koruma altına almıştı. Ancak Suriyeli sığınmacıların
durumu muğlaklığını korumaya devam ediyor. Hukuki statünün belirsizliği savaş
mağduru olan Suriyelilerin yaşadığı sorunların büyümesine ve çözüm bulunmamasına
sebep oluyor. Sığınmacılar içerisinde en kırılgan grup olan kadınların,
çocukların ve gençlerin karşılaştıkları her çeşit şiddet ve ayrımcılık…
Sığınmacıların iş piyasasında ucuz emek olarak görülmesi ve mevcut yasal
boşluklar ve denetimsizlikler nedeniyle sığınmacılar kötü koşullarda
güvencesiz, kayıt dışı ve ucuz iş gücü olarak kullanılıyor. Dolayısıyla bu da
sığınmacıların ciddi bir şekilde iş kazalarında yaşamlarını yitirmelerine neden
oluyor.
Bu gerçekler
Türkiye'de gelecek kaygısı yaşayan sığınmacıların yaşamlarını riske atarak
özellikle Avrupa'ya kendilerini ulaştırmak için birçok yasa dışı yolla başka
ülkelere gitmelerine neden oluyor ve giderlerken de birçoğu maalesef yaşamını
kaybediyor. Hepiniz hatırlarsınız Aylan bebeğin denizin kıyısına vuran küçücük
bedenini, buna benzer birçok olay yaşanıyor. 
Sığınmacılara
yönelik üretilen politikalar hem savaş mağduru sığınmacıların hem de bir bütün
olarak Türkiye halklarının toplumsal bir krize sürüklenmesine sebep
olabilmektedir. AKP iktidarı mülteci statüsüne kavuşması gereken yaklaşık 4
milyon sığınmacıya asgari düzeyde yaşam olanakları sunmakla mükelleftir.
Türkiye'de mültecilerin haklarını ve statülerini garanti altına alan herhangi
bir yasa olmamakla birlikte, İçişleri Bakanlığı Göç İdaresi Genel Müdürlüğü
oldukça dar bir kurumsallaşmayla sığınmacıları denetim altında tutmaya
çalışıyor. 3,9 milyon sığınmacının karşılaştığı sorunlar, sığınmacılara
aktarılması gereken yardımların akıbeti, artmakta olan nefret söylemi, ucuz iş
gücü nedeniyle oluşan sömürü sistemi, sığınmacı çocukların ve gençlerin suça
itilmesi, bu alanı ilgilendiren toplumsal, siyasi ve ekonomik meselelerin
araştırılması ve çözüm önerilerinin geliştirilmesi için Mecliste bir araştırma
komisyonunun kurulması zorunludur.
Değerli arkadaşlar,
özellikle iktidarın mültecilere yönelik harcamaları büyüterek, aslında birçok
kaynağı Avrupa fonları olan, Birleşmiş Milletler fonları olan kaynaklarını
belirtmeden “Biz mülteciler için çok büyük harcamalar yapıyoruz, şu kadar para
harcıyoruz.” diyerek aslında Türkiye’de yaşanan ekonomik sıkıntıların
faturasını bir şekilde sığınmacılara kesiyor. 
(Mikrofon
otomatik cihaz tarafından kapatıldı)
MAHMUT TOĞRUL
(Devamla) – Bitiriyorum Sayın Başkan.
BAŞKAN – Sayın
Toğrul, toparlayın lütfen.
MAHMUT TOĞRUL (Devamla)
- “EYT sorununu çözemiyoruz çünkü kaynak yok.” Dolayısıyla zorluk yaşayan
toplumsal kesimler de diyor ki: “Madem buna kaynak yok, neden sığınmacılara bu
kadar para harcanıyor?” Yine “ ‘3600 ek gösterge için kaynak yok.’ diyorlar,
ama işte Suriyelilere bu kadar…” Hâlbuki Suriyelilere harcanan paranın büyük
bir kısmının kaynağı Türkiye'nin kendi gelirleri değil. Dolayısıyla bu da
gittikçe mülteciler ile yurttaşlar arasında gerginliğin, ırkçılığın artmasına
neden oluyor.
Özellikle sınır
kentlerde, Hatay, Antep, Urfa gibi kentlerde ciddi bir şekilde hakikaten ırkçı
bir tehlikeyle karşı karşıyayız. Bir Suriyeli-Kürt çatışmasının bir
Suriyeli-Türk çatışmasının her an oluşabileceği bir koşul söz konusu.
Dolayısıyla bu sorunların araştırılması için bir komisyon kurulmasını
öneriyoruz ve bu komisyonun kurulması için herkesten destek bekliyoruz diyorum.
Genel Kurulu
saygıyla selamlıyorum. (HDP sıralarından alkışlar)
BAŞKAN – İYİ
PARTİ Grubu adına Sayın Lütfü Türkkan. (İYİ PARTİ sıralarından alkışlar)
İYİ PARTİ GRUBU
ADINA LÜTFÜ TÜRKKAN (Kocaeli) – Değerli arkadaşlar, Sayın Başkan Vekilimiz; HDP
Grubunun verdiği araştırma önergesi hakkında söz aldım. 
Dünya üzerindeki
sığınmacı ve mültecilerin üçte 2’si 5 tane ülkeden geliyor. Sekiz yıldan bu
yana iç savaş yaşanan Suriye’de evlerini terk etmek zorunda kalan insan sayısı
6,7 milyon kişi; 2’nci sırada Afganistan -2,7 milyon kişi yurdundan göç etmiş-
3’üncü sırada Güney Sudan -2,3 milyon kişi- 4’üncü ve 5’inci sıralarda ise
Myanmar ve Somali var. Myanmar’da 1,1 milyon, Somali’de 900 bin kişi yuvasını,
yurdunu terk edip başka ülkelere gitmiş.
Türkiye 2018
yılında da dünya çapında en fazla mülteci ve sığınmacı barındıran ülkelerin
başında geliyor. Yani Türkiye'nin ekonomik büyüklüğünü düşünün, Türkiye'nin
demografik yapısını düşünün, Türkiye'nin coğrafi büyüklüğünü düşünün, bunların
yanında devasa ekonomiye sahip olan Avrupa ve diğer Müslüman ülkeleri düşünün;
bütün bunların arasında en fazla mülteciyi ülkesinde barındıran ülke Türkiye.
Türkiye’de 3,7 milyon kayıtlı sığınmacıya ev sahipliği yapılıyor şu anda.
Türkiye'nin ardından en fazla sığınmacı kabul eden ülke Pakistan 1,4 milyon
kişiyi kabul etmiş, Uganda 1,2 milyon, Sudan 1,1 milyon, bunun ardından da
Almanya geliyor, o da 1,1 milyon. Bakın, bunların içerisinde, hiçbirinde
Birleşik Arap Emirlikleri, Ürdün, Kuveyt, Suudi Arabistan gibi ciddi anlamda
hem bu göç edenlerle aynı dinden olan ama ekonomik açıdan da onlara çok rahat
bir şekilde ev sahipliği yapacak ülkelerin ismi bile geçmiyor. 
Türkiye tabii ki
yardımda bulunmalı, Türkiye tabii zorda kalana kucak açmalı ama bütün bunların
ardında Türkiye'nin kendi şartlarını da göz önünde bulundurmak zorundayız. Bu
çok önemli. Yani bizde bir laf var: “Eve lazım olan eve helal, komşuya haram.”
diye halk arasında böyle bir laf var. Biz kendi vatandaşımızı gerçekten yavaş
yavaş doyuramamak durumuyla karşı karşıyayız. İnsanların pazara gittiğinde
artık gramajla meyve sebze aldığı bir dönemde… Biz ne kadar harcandığını
bilmiyoruz, devlette böyle bir kayıt da yok ama Sayın Cumhurbaşkanının
söylediğini doğru kabul edersek 35 milyar dolardan bahsediyor. Bakın,
Türkiye’nin şu andaki bütçe açığı 58 milyar lira ve yıl sonuna kadar bunun 150
milyar liraya ulaşacağı tahmin ediliyor. Türkiye’nin en çok bütçe açığı verdiği
bir dönemden geçiyoruz. Bir yıllık 150 milyar lirayı biz karşılamak için…
(Mikrofon
otomatik cihaz tarafından kapatıldı) 
LÜTFÜ TÜRKKAN
(Devamla) – Başkanım, toparlayacağım müsaade ederseniz.
BAŞKAN –
Toparlayın Sayın Türkkan.
Buyurun.
LÜTFÜ TÜRKKAN
(Devamla) – Biz bu bütçe açığını dışarıdan kaynak bularak temin edemeyecek de
durumdayız. Bir şansımız var, vergi alacağız yani zaten yoklukla savaşan
insanlardan dolaylı ve dolaysız vergi alacağız. İnsanları biraz daha
fukaralığa, biraz daha yokluğa mahkûm ederken bir yıllık bütçe açığımızdan çok
daha fazlasını Suriyeli mültecilere harcamışız. Yani bunun duygusallıkla, bunun
İslami hassasiyetle, bunun etnisiteyle izah edilmesinin yanında bir de
gerçekleri de koymak lazım. 
Üstelik bütün
bunların yanında -ekonomik saikleri de bir tarafa bırakıyorum- Türkiye
önümüzdeki yıllarda ulusal güvenlik meselesi hâline gelebilecek bir meseleyle
karşı karşıya. Türkiye böyle bir mülteci akınına hazır değildi ne ekonomik
olarak ne sosyal olarak. Bunların entegrasyonu konusunda ciddi meseleler yaşıyoruz.
Oluşan asayiş problemleri ortada, memlekette her gün bir yerlerden bu konuda
feryatlar yükseliyor. Dolayısıyla bu meselenin sadece ekonomik, sosyal, etnik,
ideolojik meselelerin dışında değerlendirilmesi…
(Mikrofon
otomatik cihaz tarafından kapatıldı)
BAŞKAN –
Teşekkür ederim.
LÜTFÜ TÜRKKAN
(Devamla) – Borç alsak daha kolay verirsiniz. Sözümü tamamlayayım müsaade
ederseniz.
BAŞKAN – Sayın
Türkkan, buyurun, tamamlayın.
Sayın Grup
Başkan Vekili, buyurun.
LÜTFÜ TÜRKKAN
(Devamla) – Bu meselelerin bu minvalde değerlendirilip düşünülmesi gerektiğine
inanıyorum.
Teşekkür
ediyorum.
Saygılar
sunarım. (İYİ PARTİ sıralarından alkışlar) 
Bu kadardı.
BAŞKAN –
Efendim, o, kayıtlara zaten girerdi, sıkıntı yok.
Cumhuriyet Halk
Partisi Grubu adına Sayın Taşcıer, buyurun. (CHP sıralarından alkışlar) 
CHP GRUBU ADINA
GAMZE TAŞCIER (Ankara) – Teşekkür ederim Sayın Başkan.
Değerli
milletvekilleri, bugün Dünya Mülteciler Günü. Birleşmiş Milletler Mülteciler
Yüksek Komiserliğinin 2018 yılı raporuna göre Türkiye dünyada en çok mülteciye
ev sahipliği yapan ülke konumunda bulunuyor. Bugün, resmî rakamlara göre
ülkemizde 3 milyon 700 bin mülteci var. Suriye, Afganistan, Irak gibi
ülkelerden milyonlarca insan, evlerindeki savaş, açlık ve yoksulluk gibi
nedenlerle, daha iyi yaşamak ümidiyle göç etmek zorunda kalıyor.
Cumhuriyet
Halk Partisi olarak, ülkemizin en önemli gündem başlıklarından biri olan
mültecilerle ilgili çok ciddi çalışmalarımız oldu. Bu konuda parti içinde
kurduğumuz Göç ve Göçmen Sorunlarını İnceleme Komisyonumuz, Türkiye'deki bütün
kampları ve geri gönderme merkezlerini ziyaret etti, mültecilerle görüşmeler
yaptı, konunun uzman akademisyenleriyle defalarca görüş alışverişinde bulundu.
Bu çalışmalar neticesinde, elbette ki çok kapsamlı bir rapor elde ettik ve bunu
kamuoyuyla paylaştık ve ben sürem ölçüsünde, sadece bir önerimizi buradan
tekrar etmek istiyorum.
Konuşmamın
başında da ifade ettiğim gibi, Türkiye dünyada en çok mülteciye ev sahipliği
yapan ülke. Resmî rakamlar bize sayı verse de bunun çok daha üzerinde bir sayı
olduğu gerçek. Bu kadar insanın koordinasyonunu sağlamak, sorunlarını çözmek,
çözüm önerileri geliştirmek, yasal altyapı oluşturmak gibi sayısız iş alt
kurumlarla çözülemeyecek kadar önemli. Bu nedenle de sadece bu konu özelinde
çalışacak göç ve entegrasyon bakanlığı kurulmalıdır. Dünyada en çok mülteciye
ev sahipliği yapan bir ülkede bu bakanlığın kurulması zorunludur. Yapılacak tüm
çalışmaların tek bir çatı altında toplanması ve organize edilmesi
gerekmektedir.
Elbette
ki bu insanların memleketlerine dönmeleri noktasında da gerekli çabalar devam
etmelidir ancak tarih bize gösteriyor ki bu insanların bir kısmı o ülkede
kalıyor. Bu nedenle bu insanları toplumumuza, toplumun kurallarına, eğitim
sistemine entegre etmek gerektiği de açıktır. Burada doğan ve büyüyen
çocukların eğitim alması zorunlu. Maalesef, eğitim çağındaki çocukların büyük
bir çoğunluğu eğitim alamıyorlar, 14 ile 17 yaş arasındaki 10 çocuktan 9’u
okula gidemiyor. Bu nedenle de Türkiye bugün kayıp bir nesil tehdidiyle de
karşı karşıya. Hiçbir eğitim alamayan çocukların burada kalmaları durumunda ne
yapacağı, nasıl hayatlarını sürdüreceği de üzerinde düşünülmesi gereken önemli
bir konu. Dolayısıyla göç ve entegrasyon bakanlığının kurulmasının bir an önce
gerçekleşmesi gerekiyor. 
Bu vesileyle,
ben, dünyada savaşların, açlık ve yoksulluğun son bulduğu bir dünya hayaliyle
Genel Kurulu saygıyla selamlıyorum. (CHP sıralarından alkışlar) 
BAŞKAN –
Teşekkür ederim.
Adalet ve
Kalkınma Partisi Grubu adına Sayın Koncagül, buyurunuz. (AK PARTİ sıralarından
alkışlar)
AK PARTİ GRUBU
ADINA ÇİĞDEM KONCAGÜL (Tekirdağ) – Sayın Başkan, saygıdeğer milletvekilleri;
aziz milletimizi ve sizleri saygıyla selamlıyorum.
AK PARTİ
Grubumuz adına HDP grup önerisi üzerinde söz almış bulunmaktayım. Bugünlerde
âdeta göç çağı olarak adlandırabileceğimiz bir çağı yaşamaktayız. Birleşmiş
Milletlerin verilerini baz aldığımızda, 300 milyona yakın göçmen yani dünya
nüfusunun yaklaşık yüzde 3’ü doğduğu ülkeden başka bir ülkede yaşamını idame
ettiriyor. Göçmenlerin 60 milyondan fazlası ise mülteci, sığınmacı veya başka
bir koruma statüsüne dâhil edilerek evlerinden uzak şekilde yaşıyorlar. 
Göç insanlık
tarihinin her döneminde var olmuştur, bundan sonraki süreçte de var olmaya
devam edecektir. Savaşlar, ekonomik sorunlar, dünyadaki gelir dağılımında
gözlenen dengesizliğin yanı sıra coğrafi koşulların olumsuzluğu, ekoloji ve
iklim değişikliği gibi sebeplerle göçler artarak devam etmektedir. Göç, sosyal,
ekonomik, güvenlik ve kültürel boyutları olan bir olgu olarak değerlendirilmektedir;
fırsat ve kriz boyutları da vardır. Maalesef ki çok yönlü boyutu olan göç,
bugün yalnızca güvenlik boyutuyla değerlendirilmeye alınmaktadır. 
Türkiye konumu
sebebiyle tarih boyunca göç hareketlerinin geçiş durağı olmakla birlikte
milyonlarca göçmene ev sahipliği yapmıştır. Tarihsel süreci değerlendirmek
gerekirse 1923 ve 2011 yılları arasında 1,5 milyon göçmene ev sahipliği yapan
Türkiye, 2011 ve 2018 yılları arasında ise 4,8 milyon göçmene ev sahipliği
yapmıştır. Türk milleti tarih boyunca yaptığı gibi 1951 Cenevre Sığınma
Sözleşmesi olmadan da mazlumlara hem kapısını hem de gönlünü açan bir medeniyet
olmuştur ve bundan sonraki süreçte de olmaya devam edecektir. 
Geçici koruma
statüsüyle yaşayan sığınmacıların sağlık, sosyal yardım, eğitim, psikolojik
destek ihtiyaçları ülkemiz imkânlarıyla karşılanmaktadır. Küresel barış
ortamının sürekliliğini önemsiyor ve medeniyetlerimizin varlık sorunu
yaşamamasını istiyorsak göçlerin engellenmesi değil, yönetilmesi hususuyla
ilgili konuşmalıyız. Ayrımcı dil, nefret dili kadim medeniyetimizin tarihi
boyunca asla yer bulmamıştır, bize yakışan her zaman olduğu gibi sevgi dili
kullanmaktır. Sığınma ve göç insanlığımızı ispat edeceğimiz bir fırsat olmakla
birlikte insanlık için kesinlikle bir yük değildir. Anadolu’yu anlamayıp kendi
kültürüne yabancı olanlar, göç ve göçmenlerle ilgili oluşturdukları olumsuz
algının gerçeği yansıtmadığını elbette fark edeceklerdir. 
(Mikrofon
otomatik cihaz tarafından kapatıldı)
BAŞKAN – Sayın
Koncagül, tamamlayın lütfen.
Buyurun.
ÇİĞDEM KONCAGÜL
(Devamla) – Teşekkür ediyorum Sayın Başkanım.
Herkesin bildiği
gibi Türkiye Büyük Millet Meclisi çatısı altında İnsan Haklarını İnceleme
Komisyonunun alt komisyonu olarak Göç ve Uyum Alt Komisyonu mevcut süreçte
varlığını göstererek Türkiye Büyük Millet Meclisinde grubu bulunan tüm
partilerimizin temsilcileriyle birlikte çalışmalarına devam etmekte ve konuyu
kapsamlı olarak görüşmektedir. Bu bağlamda herhangi bir araştırma komisyonunun
kurulmasına ihtiyaç olmadığı açıkça görülmektedir. 
Genel Kurulu
sevgiyle saygıyla selamlıyorum.
Teşekkür
ediyorum. (AK PARTİ sıralarından alkışlar)
BAŞKAN -
Halkların Demokratik Partisi Grubu önerisini oylarınıza sunuyorum: Kabul
edenler… Etmeyenler… Kabul edilmemiştir.
Birleşime beş
dakika ara veriyorum. 
Kapanma Saati: 15.44
İKİNCİ OTURUM
Açılma Saati: 15.55
BAŞKAN: Başkan Vekili Süreyya Sadi BİLGİÇ
KÂTİP ÜYELER: Mustafa AÇIKGÖZ (Nevşehir), Şeyhmus DİNÇEL (Mardin) 
----- 0 -----
BAŞKAN – Türkiye
Büyük Millet Meclisinin 92’nci Birleşiminin İkinci Oturumunu açıyorum. 
Cumhuriyet Halk
Partisi Grubunun İç Tüzük’ün 19’uncu maddesine göre verilmiş bir önerisi
vardır, okutup işleme alacağım ve oylarınıza sunacağım. 
3.- CHP Grubunun, Grup Başkan Vekili Sakarya Milletvekili Engin Özkoç
tarafından, Türkiye Cumhuriyeti’nin en kanlı darbe girişimini gerçekleştiren
Fetullahçı terör örgütünün siyasi ayağının araştırılarak ortaya çıkarılması
amacıyla 20/6/2019 tarihinde Türkiye Büyük Millet Meclisi Başkanlığına verilmiş
olan Meclis araştırması önergesinin ön görüşmelerinin, Genel Kurulun 20 Haziran
2019 Perşembe günkü birleşiminde yapılmasına ilişkin önerisi 
20/6/2019
Türkiye Büyük Millet Meclisi Başkanlığına
Danışma Kurulu
20/6/2019 Perşembe günü (bugün) toplanamadığından grubumuzun aşağıdaki
önerisinin İç Tüzük’ün 19’uncu maddesi gereğince Genel Kurulun onayına
sunulmasını saygılarımla arz ederim.
 Engin
Özkoç
 Sakarya
 Grup
Başkan Vekili
Öneri:
Sakarya
Milletvekili ve Grup Başkan Vekili Engin Özkoç tarafından Türkiye
Cumhuriyeti’nin en kanlı darbe girişimini gerçekleştiren Fetullahçı terör
örgütünün siyasi ayağının araştırılarak ortaya çıkarılması amacıyla 20/6/2019
tarihinde Türkiye Büyük Millet Meclisi Başkanlığına verilmiş olan Meclis
araştırması önergesinin (992 sıra no.lu) diğer önergelerin önüne alınarak
görüşmelerinin 20/6/2019 Perşembe günkü birleşimde yapılması önerilmiştir.
BAŞKAN –
Önerinin gerekçesini açıklamak üzere öneri sahibi Cumhuriyet Halk Partisi Grubu
adına Sayın Nurhayat Altaca Kayışoğlu. 
Buyurun. (CHP
sıralarından alkışlar) 
CHP GRUBU ADINA
NURHAYAT ALTACA KAYIŞOĞLU (Bursa) – Teşekkür ediyorum Sayın Başkan. 
Değerli
milletvekilleri, öncelikle hepinizi saygıyla selamlıyorum. 
Bugün, 15 Temmuz
Çatı davasında sanıklara 141 kez ağırlaştırılmış müebbet hapis cezası verildi.
Yaklaşık üç yıl geçti, geç sayılır aslında adaletin tecelli etmesi açısından
ama en azından adaletin tecelli etmesi açısından memnuniyet verici. 
Yine, bir iki
gün önce Balyoz’la ilgili kumpası hazırlayan savcılar ve hâkimlerle ilgili de
bir dava açıldı, onu da takip ettik. Bunlar da önemli gelişmeler FETÖ’yle
mücadele konusunda fakat adaletin tam olarak tesis edilmesi için her anlamda
mücadelenin şart olduğunu her defasında vurguluyoruz. Nedir bunlar? FETÖ’nün
siyasi ayağı. Nedir bunlar? FETÖ borsasıyla dışarıda gezen birtakım zengin
FETÖ’cüler. 
Şunu belirteyim,
aslında Sayın Şamil Tayyar’dan önce bu sıralarda borsa imasında bulunan ilk
milletvekili benim. 2017 yılının Şubat ayında şöyle demiştim: “Bursa’da
meslektaşlarımdan duyduğum kadarıyla, etkin pişmanlık tahliyelerinin altında
tamamen duygusal nedenler varmış.” “Duygusal”la biliyorsunuz neyin
kastedildiğini, maddi nedenlerin kastedildiğini yıllar önce yine bu kürsüde
vurgulamıştım. Daha sonra hem yandaş medya hem sizin önceki dönem
milletvekiliniz de bunu beyan etti ve birtakım zengin iş adamlarının, ekonomik
olarak, maddi olarak FETÖ’yü destekleyenlerin bir borsa kurularak büyük bir
rüşvet çarkıyla serbest bırakıldığını ve fakirlerin de cezaevinde olduğunu
bütün Türkiye duymuş oldu. 
Örneğin, Fettah
Tamince -bizim Genel Başkanımız Sayın Kemal Kılıçdaroğlu da defalarca grup
toplantılarında dile getirdi- toplantılarınıza hâlâ katılmakla birlikte…
Örneğin 15 Temmuz gazilerinin vicdanının sızladığını ve sosyal medya
hesaplarından isyan ettiklerini gördük. 
Yine, birtakım
siyasilerle ilgili iddialar havalarda uçuştu -FETÖ’ye parsel parsel peşkeş
çekmeler, görevden alınmalar- ama hiçbir siyasiye soruşturma başlatılmadı.
Böyle olunca da adalet konusundaki duygular tam olarak maalesef tatmin
edilemiyor değerli arkadaşlar.
Adil
Öksüz hâlâ bulunamadı, FETÖ elebaşı hâlâ ülkeye geri getirilemedi. Siyasi
ayağın araştırılmasıyla ilgili daha önce bu Mecliste verdiğimiz önergeler
hiçbir şekilde kabul edilmedi ve maalesef birtakım adaletsizlikler insanların
vicdanını sızlattı ve FETÖ’nün siyasi ayağı ortaya çıkmadıkça da ülkenin
siyasetine hâlâ algı oluşturmaya çalışarak yön verdiklerine şahit oluyoruz,
şahit olmaktayız. 
Evet,
aynı menzile giden taraflardınız, bunu beyan ettiniz; mücadele ettiğinizi beyan
ediyorsunuz bir yandan ama burada biz samimiyet istiyoruz. Nasıl samimiyet
istiyoruz? Örneğin bugün 141 kez ağırlaştırılmış müebbet hapis cezasına
çarptırılan Mehmet Dişli’nin kardeşi, bir siyasi ayak büyükelçi ama süreç
içerisinde defalarca duyduk, gördük ki örneğin Bank Asyaya para yatırmış
birinin ailesi topyekûn cezalandırılıyor. Evet, biz hukukçu olarak tabii ki
cezaların, suçların şahsiliğini savunuyoruz, tabii ki kolektif suça karşıyız
ama işte böyle olunca, yoksullar, fakirler, siyasi ayak olmayanlar, arkasında
dayısı, kayınpederi olmayanlar cezalandırılırken aile boyu bir yandan birileri
de büyükelçi olarak atanırsa işte orada adaletin terazisi şaşar ve mülkün
temeli olan adalet tehlikeye girer. 
Diyorum
ki son olarak: “Kandırıldık." dediniz, defalarca dile getirdiniz.
Olabilir, kandırılmış olabilirsiniz, diyelim ki öyle olsun. O hâlde
samimiyetinizi ortaya koyun, bugünkü cezalarla birlikte topyekûn
değerlendirelim, gelin hep beraber siyasi ayağın araştırılmasıyla ilgili el
kaldırın, bunu da bir daha Mecliste ele alalım, samimiyetle çözelim. 
(Mikrofon
otomatik cihaz tarafından kapatıldı) 
NURHAYAT
ALTACA KAYIŞOĞLU (Devamla) – Tamamlıyorum Sayın Başkan.
BAŞKAN
– Tamamlayın lütfen Sayın Altaca Kayışoğlu. 
NURHAYAT
ALTACA KAYIŞOĞLU (Devamla) – Bu hain örgütün siyasi ayağını da ortaya
çıkaralım, onlarla ilgili de soruşturmaları yapalım, onları da cezalandıralım.
O zaman 15 Temmuz şehitlerimiz de rahatça uyusunlar, gazilerimiz de rahat
etsinler diyorum, Genel Kurulu saygıyla selamlıyorum. (CHP ve İYİ PARTİ
sıralarından alkışlar) 
BAŞKAN
– İYİ PARTİ Grubu adına Sayın Oral, buyurun. (İYİ PARTİ sıralarından alkışlar)
İYİ
PARTİ GRUBU ADINA İBRAHİM HALİL ORAL (Ankara) – Sayın Başkan, kıymetli
milletvekilleri; Cumhuriyet Halk Partisi Grubunun vermiş olduğu, FETÖ’nün
siyasi ayağının araştırılması hakkındaki Meclis araştırması önergesi üzerinde
İYİ PARTİ Grubu adına söz almış bulunuyorum. 
Saygıdeğer
milletvekilleri, FETÖ, Türk devletinin kılcal damarlarına kadar sızmış ve 15
Temmuzda milletimize büyük bir ihanette bulunarak 250 vatandaşımızın şehit
olmasına sebebiyet vermiş bir terör örgütüdür. Bu vesileyle, başta Ömer
Halisdemir olmak üzere, 15 Temmuz gecesi ve sonrasında devleti sokaktan
toplayan, bu hain kalkışmaya karşı mücadele ederken şehit olan bütün kolluk
kuvvetlerimizi ve vatandaşlarımızı rahmetle ve minnetle anıyorum.
Sayın
milletvekilleri, FETÖ, AK PARTİ iktidarının en çok üzerinde konuştuğu ama en az
üzerine gittiği terör örgütüdür. Şimdi bakıyoruz, bu ihanet şebekesinin
çaycısı, çorbacısı var, bürokratı var, bankacısı var, gazetecisi var, hatta
bugün ceza alan generali var ama siyasetçisi yok. Siyasi ayağına dair hiçbir
soruşturma veya ceza yok.
İktidara
sesleniyorum: Devletin bütün istihbarat bilgileri elinizdeyken siyasi iradeyle
FETÖ’ye mensup bürokratları, memurları siz atadınız ama bürokrat cezaevinde,
siyasi ayak ortada yok. Neden korkuyorsunuz? Yoksa FETÖ’nün siyasi ayağının
sizin partinize dokunmasından mı korkuyorsunuz? Yoksa “Bu hasret niye?” diye
Türkiye’ye davet ettiğiniz teröristbaşıyla kirli ilişkilerinizin ortaya
çıkmasından mı korkuyorsunuz? Ya da Hakan Şükür gibi FETÖ’cü başka
milletvekillerinizin olmasından mı endişe ediyorsunuz ve korkuyorsunuz?
Kıymetli
milletvekilleri, biz İYİ PARTİ Grubu olarak Meclise ilk geldiğimiz andan bu
yana Türkiye Büyük Millet Meclisinin gündemine “FETÖ’nün siyasi ayağı
araştırılsın.” diye 2 kez önerge verdik, 2’si de Cumhur İttifakı tarafından
reddedildi. Sayın Genel Başkanımız Meral Akşener Hanımefendi grup
toplantılarında ve her konuşmasında bu meseleye değindi. Biz İYİ PARTİ olarak
üzerimize düşeni yapıyoruz ama bir de iktidar tarafından, utanmadan, bu terör
örgütleriyle ilişki bize isnat ediliyor. Yüce Allah Kur’an-ı Kerim’de şöyle
buyuruyor: 
(Hatip
tarafından Saf suresinin 2’nci ayetikerimesinin okunması)
ALİ
ÖZKAYA (Afyonkarahisar) – Aynen öyle. 
İBRAHİM
HALİL ORAL (Devamla) – Eğer biz bunların anlamını bilirsek bugün vicdanımıza
danışarak gereğini yaparız. 
(Mikrofon
otomatik cihaz tarafından kapatıldı)
İBRAHİM
HALİL ORAL (Devamla) – Sayın Başkanım…
BAŞKAN
– Tamamlayın lütfen Sayın Oral, buyurun.
İBRAHİM
HALİL ORAL (Devamla) – Anlamı şu: “Ey iman edenler! Siz kendi nefsinizde
yaşamadığınız, kendiniz yerine getirmediğiniz, uygulamadığınız şeyleri neden
başkasına isnat ediyorsunuz, neden başkasından istiyorsunuz?” Bu ayet sizi
olduğu gibi izah ediyor. Allah bizi bu ayetin muhatabı olmaktan uzak tutsun.
Hodri meydan! Bu mesele araştırılsın, kim FETÖ’cü, kim değil, ortaya çıksın. 
Saygıdeğer
milletvekilleri, şimdi de Cumhuriyet Halk Partisi bu öneriyi getiriyor. Biz İYİ
PARTİ Grubu olarak bu öneriyi destekliyoruz ve yüce heyetinizin de
desteklemesini bekliyoruz. Şehitlerimizin kanının yerde kalmasını istemiyorsak
hep birlikte bu meselenin üstüne gitmeli ve suçluların cezalandırılmasına katkı
sunmalıyız. Ancak bu şekilde Yüce Allah’ın katında ve milletin vicdanında
aklanırsınız.
Teşekkür
ediyor, Genel Kurulu saygıyla selamlıyorum. (İYİ PARTİ ve CHP sıralarından
alkışlar)
BAŞKAN
– Halkların Demokratik Partisi Grubu adına Garo Paylan, buyurun. (HDP
sıralarından alkışlar)
HDP
GRUBU ADINA GARO PAYLAN (Diyarbakır) – Sayın Başkan, sayın milletvekilleri;
hepinizi saygıyla selamlıyorum.
Değerli
arkadaşlar, 15 Temmuz 2016, hain darbe girişiminin üzerinden neredeyse üç yıl
geçti ve bu darbenin siyasi ayağı, üç yıl geçmesine rağmen ve bakın, partim
dâhil bütün muhalefet partilerinin verdiği onlarca önergeye rağmen etkin bir
şekilde soruşturulmadı. 
Arkadaşlar,
darbeler soruşturulmazsa yani suçla yüzleşilmezse, emin olun, darbe süreçlerini
sonlandıramayız çünkü yüzleşilmeyen her suç mutlaka tekrarlar. Geçmişte de pek
çok darbe, darbe girişimleri oldu ancak bunlar etkin bir şekilde
soruşturulmadığı için darbeler tekrarladı. Burada herhangi bir milletvekili
çıksın desin ki: “Darbe dönemleri bitmiştir.” Diyemez arkadaşlar, hiçbirimiz
diyemeyiz çünkü darbe etkin bir şekilde soruşturulmamıştır. 
Bugün, mahkemede
generaller ceza aldılar; FETÖ’nün generalleri varmış. Valiler, kaymakamlar
görevden alındılar, cezalar aldılar, hapisteler; FETÖ’nün valileri,
kaymakamları varmış. Gazeteler kapatıldı, gazeteciler hapiste; FETÖ’nün
gazetecileri varmış. 
Değerli
arkadaşlar, Danıştayın, Yargıtayın neredeyse tamamını FETÖ’ye vermiştiniz;
hâkimleri varmış FETÖ’nün. Ya, Allah’ınızı severseniz, çıkın, Türkiye halkına
anlatın. Bu FETÖ’nün 1 siyasetçisi yok muydu? Vardı, çok sayıda vardı, gittiler
Pensilvanya’da fotoğraflar verdiler. Bakın, arkadaşlar, onların çoğunu bu dönem
vekil yapmadınız. Onları vekil yapmadınız arkadaşlar, bir şekilde
cezalandırdınız ama yargı önünde hesap vermediler. “Evet, benim FETÖ’yle
ilişkim vardı ama ben de emri şurada aldım.” dedirtmediniz onlara çünkü belli
pazarlık çerçevesinde onları susturdunuz. 
İstanbul’un,
Ankara’nın, Balıkesir’in, Bursa’nın belediye başkanlarını görevden aldınız ama
onlara dediniz ki: “Sesini kes, yoksa damadını içeride tutarım.” Ve o belediye
başkanları da sustu. 
“Birlikte parsel
parsel sattık.” diyenlerin, Bülent Arınç’ın damadını dışarı bırakıp Bülent
Arınç’ı susturdunuz ve Cumhurbaşkanının İstişare Kuruluna aldınız ve böylece
suç ortaklığı devam ediyor arkadaşlar. 
Tayyip Erdoğan
“Ne istedilerse verdik.” dedi. Oysa bağımsız bir yargı olsa Tayyip Erdoğan’ı da
soruşturmalı arkadaşlar, çağırmalı “Ne istedi, sen ne verdin?” demeli, ancak
böyle darbelerle yüzleşilir. 
Arkadaşlar, aynı
zamanda darbe dinamiğiyle yüzleşmeliyiz. Bakın, bu önerge eksik, onu da
ekleyelim hep beraber, darbenin hazırlık süreciyle de yüzleşmeliyiz. Ta Hrant
Dink cinayetine kadar gitmeliyiz. Bakın, o dönem de bir darbe dinamiği vardı
AKP’ye karşı, iktidara karşı ve Meclise karşı; Hrant Dink cinayeti vardı,
Danıştay basıldı, Roboski katliamı söz konusu oldu.
(Mikrofon
otomatik cihaz tarafından kapatıldı) 
BAŞKAN – Sayın
Paylan, toparlayın lütfen.
GARO PAYLAN
(Devamla) – Hiçbirisiyle yüzleşmedik, ne Roboski katliamıyla ne Danıştay
baskınıyla ne Hrant Dink cinayetiyle.
Bakın, bugün, Ali
Fuat Yılmazer, dönemin İstihbarat Dairesi Başkanı Hrant Dink cinayeti davasında
konuşacaktı. Ne yaptınız? Kızını tutukladınız, Ali Fuat Yılmazer konuşmaktan
vazgeçti ve sustu arkadaşlar. İşte, böyle oluyor suç ortaklığı maalesef. 
Darbe dinamiği
öncesinde Suruç’ta katliam yapıldı, Ankara Garı’nda katliam yapıldı, bunlara
bakmadık arkadaşlar. Cizre’yi, Sur’u, Silopi’yi, Nusaybin’i yerle bir eden
komutanlar… Biz “Bir darbe dinamiği var, gelin, buna bakın.” dedik “Yok
efendim, mesele hendektir, barikattır…” “Bir darbe dinamiği var, gelin, bakın.”
dedik, yüzleşmediniz, bakmadınız. O generallerin tamamı bugün cezaevinde,
darbeci olmaktan dolayı cezaevinde ama biz o darbe dinamiğine bakmadık
arkadaşlar.
El birliğiyle
hem darbe dinamiğiyle hem darbelerle hem de darbecilerle yüzleşmeliyiz ve
darbenin siyasi ayağını ortaya çıkarmalıyız. Bu anlamda HDP Grubu olarak bu
öneriye destek vereceğiz. Burada da ak koyun, kara koyun ortaya çıksın
arkadaşlar.
Saygılar
sunarım. (HDP sıralarından alkışlar)
BAŞKAN – Adalet
ve Kalkınma Partisi Grubu adına Sayın Özkaya, buyurun.
AK PARTİ GRUBU
ADINA ALİ ÖZKAYA (Afyonkarahisar) – Sayın Başkan, saygıdeğer milletvekilleri;
CHP Grubu önerisi hakkında grubum adına söz almış bulunuyorum. Yüce Meclisi
saygıyla selamlıyorum.
Bugün sabahleyin
geniş bir milletvekili grubumuzla beraber –CHP'den arkadaşları da gördüm-
Akıncı davası için, Genelkurmay Çatı davası için hep beraber Sincan’daydık.
Türk yargılama tarihinde, belki de dünya yargılama tarihinde en fazla müebbet
ağır hapis cezasının verildiği bir mahkemede, bir davada bulunduk. FETÖ terör
örgütü üyeleri milletimize, vatanımıza, Meclisimize karşı yapmış oldukları
hareketin karşılığını 141 kez ağırlaştırılmış müebbet hapis cezasıyla aldılar. 
Öncelikle,
CHP’deki arkadaşlar, notlarınızı düzeltmenizde fayda var; şehit sayımız 249
değil, 251 oldu; gazi sayımız da 2.734. 251 kez de ağırlaştırılmış müebbet
hapis cezası alacaklar bunlar. Bunun 149’u Ankara’da idi, Ankara’daki davalar
diğer davalarla birlikte devam ediyor. Bu yurtta sulh konseyi üyelerinin her
biri 251 kez ağırlaştırılmış müebbet hapis cezası alacaklar. Bu açıdan, bu
yargılamayı yapan hâkimlerimize, savcılarımıza, orada görev alan emniyet
görevlilerinden jandarmaya, cezaevi görevlilerine kadar herkese teşekkür
ediyoruz; çok tarihî bir sorumluluk yerine getirdiler. Bu vatana ve millete
karşı işgal girişiminde ajanlık yapanlar, Türk devletinin yargısı tarafından
kendilerine mutlak surette hesap sorulacağını öğrenmiş oldular. Bunu
düşünenlerin hepsine ciddi bir tarihî cevap oldu ve inşallah diğer davalar da
devam edecek. 
Değerli
arkadaşlar, askerlerin soruşturmasını Meclis mi yaptı, polislerin
soruşturmasını Meclis mi yaptı, memurların soruşturmasını Meclis mi yaptı?
Meclis soruşturma organı mı, Meclis cumhuriyet savcısı mı? Meclisin, Anayasa
gereğince cumhuriyet savcısı görevini yaptığı bir tek alan vardır, o da Yüce
Divan sıfatıyla Meclis soruşturmasına bakar. Bunun dışındaki tüm soruşturmaları
cumhuriyet başsavcılarının koordinasyonunda yargı teşkilatı yapar, adli kolluk
yapar. Meclisin soruşturma yapmak gibi bir yetkisi yoktur, böyle bir görevi
yoktur; birbiriyle karıştırmayalım. 
GARO PAYLAN
(Diyarbakır) – Araştırma yapar. Araştıralım.
HAŞİM TEOMAN
SANCAR (Denizli) – Bu, araştırma önergesi…
ALİ ÖZKAYA
(Devamla) – O zaman soruşturma yapamazsınız. Siz gidersiniz suç duyurusunda
bulunursunuz. Elinizden tutan mı var, niye gidip de suç duyurusunda
bulunmuyorsunuz?
Borsa kurulmuş…
Borsayı kuran herkes hakkında savcılığa suç duyurusunda bulunun; savcılık gidip
yapışıyor yakasına, hangi kişi varsa yakasına yapışıyor ve hapse koyuyor.
GARO PAYLAN
(Diyarbakır) – Savcılar sizin, hâkimler sizin.
ALİ ÖZKAYA
(Devamla) – Bakın, burası şov yapma yeri değil…
HAŞİM TEOMAN
SANCAR (Denizli) – Şovu yapan sensin ya! Sen şov yapıyorsun! Araştırma önergesi
başka şey, soruşturma başka şey.
ALİ ÖZKAYA
(Devamla) - …burası Meclis, Meclise geleceksiniz, bunun gereğini yapacaksınız.
Cumhuriyet savcılarına gideceksiniz, suç duyurusunda bulunacaksınız ve bunu
yapacaksınız.
GARO PAYLAN
(Diyarbakır) – Hâkim sizin, kadı sizin.
ALİ ÖZKAYA
(Devamla) – Arkadaşlar, burada Meclisimiz çalışıyor, görevini yapıyor. Daha
önce de soruşturma komisyonu kuruldu…
(Mikrofon
otomatik cihaz tarafından kapatıldı) 
BAŞKAN – Sayın
Özkaya, toparlayın lütfen.
Buyurun.
ALİ ÖZKAYA
(Devamla) – Sayın Başkan, toparlayacağım.
Daha önce de
komisyon kuruldu. Bunları savcılığa şikâyet edin; savcılarımız gereğini
yapıyor. 
Bakın, dediğiniz
siyasinin kardeşi 141 kez ağırlaştırılmış müebbet hapis cezası aldı. Yapacak
bir şey var mı? Varsa fazlası, onu da alacak. 
Yalnız, bir şeye
dikkat ediyorum ben. Biz, bunlara yerli ve millî olduğu zaman yakın duruyorduk,
terör örgütü olduğunu görünce karşılarına geçtik; bakıyorum, sizler, koşa koşa,
terör örgütü olunca yanına gidiyorsunuz. (AK PARTİ sıralarından alkışlar, CHP
sıralarından gürültüler)
HAŞİM TEOMAN
SANCAR (Denizli) – Ne zaman gördün yanında olduğumuzu, ne zaman gördün? 
ALİ ÖZKAYA
(Devamla) – Bakıyorsunuz, ne zaman gazetesi kapanıyor, koşa koşa “Gazete
kapanmasın…” Efendim, bankası kapanıyor, bankası kapanmasın diye koşa koşa
gidiyorsunuz. 
HAŞİM TEOMAN
SANCAR (Denizli) – Kim gidiyor bankasına? O bankayı açan sizsiniz! Para yatıran
sizsiniz!
ALİ ÖZKAYA
(Devamla) – Ya, terör örgütü olduğu anlaşıldı, uzak durun, oraya gitmeyin!
HAŞİM TEOMAN
SANCAR (Denizli) – Yapmayın! Ayıp ya! Ayıp ya!
ALİ ÖZKAYA
(Devamla) – Ha, MİT tırlarının belgelerini yayınlamayı gazetecilik
sayıyorsunuz, oteldeki kumpasta basılmayı şahsi mahremiyet kabul ediyorsunuz.
(AK PARTİ sıralarından alkışlar, CHP sıralarından gürültüler) Bir dikkat edin,
bir bakın kendinize! 
GARO PAYLAN
(Diyarbakır) – Sen bak, sen!
ALİ ÖZKAYA
(Devamla) – Arkadaşlar, FETÖ terör örgütü hepimizin düşmanıdır, bu milletin
düşmanıdır, bundan uzak durmak hepimizin… 
DURSUN MÜSAVAT
DERVİŞOĞLU (İzmir) – Araştıralım.
ALİ ÖZKAYA
(Devamla) - Araştırma önergesiyle FETÖ terör örgütü ortaya çıkmaz, FETÖ terör
örgütünü ortaya çıkaracak bu memleketin yürekli savcılarıdır…
(Mikrofon
otomatik cihaz tarafından kapatıldı) 
DURSUN MÜSAVAT
DERVİŞOĞLU (İzmir) – Zekeriya Öz mü?
GARO PAYLAN
(Diyarbakır) – Hangi savcılar? Var mı öyle yürekli savcı, nerede?
ALİ ÖZKAYA
(Devamla) – …polis teşkilatıdır, yargı teşkilatıdır, jandarmasıdır ve onlar da
görevini yapıyor. Bize düşen, onlara destek vermektir. 
Yüce Meclisi
saygıyla selamlıyorum. (AK PARTİ sıralarından alkışlar)
BAŞKAN –
Cumhuriyet Halk Partisi grup önerisini oylarınıza sunuyorum…
HAŞİM TEOMAN
SANCAR (Denizli) – Sayın Başkanım… Sayın Başkanım, sataşma var. 
BAŞKAN – Kabul
edenler… Etmeyenler… Kabul edilmemiştir.
HAŞİM TEOMAN
SANCAR (Denizli) – Sayın Başkanım, lütfen… Sataşma var, cevap vermek istiyorum.
BAŞKAN – Ne
sataşması var? Ne söyledi de sataştı? 
HAŞİM TEOMAN
SANCAR (Denizli) – Söyleyeyim Sayın Başkanım: Cumhuriyet Halk Partisinin
verdiği araştırma önergesidir, yargılama önergesi değildir. 
BAŞKAN – Tamam,
araştırma önergesi üzerinde fikirlerini ortaya koydu. 
HAŞİM TEOMAN
SANCAR (Denizli) – Araştırma önergesini, sanki FETÖ’nün bankalarına,
gazetelerine Cumhuriyet Halk Partisi sahip çıkmış gibi göstermesi tamamen
abesle iştigaldir. O bankaları açan da AK PARTİ’dir, o bankalara para yatıran
da AK PARTİ’dir. Bunu lütfen bilin, bilin, bilin! Cumhuriyet Halk Partisinden
bir kişinin parasını bulamazsınız orada, o paralar sizin paranız.
BAŞKAN – Sayın
Sancar, söyledikleriniz kayıtlara girdi. 
Teşekkür
ediyorum.
Değerli
arkadaşlar, İç Tüzük 60’a göre söz talebinde bulunan 6 milletvekili arkadaşımız
var, bu 6 arkadaşımıza söz vereceğim.
Sayın Taytak…
Yok.
Sayın Ödünç…
Yok.
Sayın Günay,
buyurun. 
V.- AÇIKLAMALAR (Devam)
21.- Eskişehir Milletvekili Emine Nur Günay’ın, yaşanan sel felaketleri
nedeniyle hayatını kaybedenlere Allah’tan rahmet dilediğine ve Eskişehir il ve
ilçelerinde aşırı yağış nedeniyle meydana gelen hasar tespitinin yapıldığına
ilişkin açıklaması
EMİNE NUR GÜNAY
(Eskişehir) – Teşekkür ediyorum Sayın Başkan.
Ülkemizin
çeşitli bölgelerinde yaşadığımız sel felaketleri nedeniyle milletimize “Geçmiş
olsun.” diyor, hayatını kaybeden vatandaşlarımıza Allah’tan rahmet diliyorum. 
Eskişehir’de
de aşırı yağış nedeniyle 9 ilçemizin 53 mahallesinde hasar tespit edilmiştir.
Afetzedelerle görüşerek, hasar alanlarını inceleyerek kendi taleplerini bizzat
aldım. İlgili bakanlarımız ve tüm ilçe kurumlarımızla, TARSİM, Ziraat Bankası,
Tarım Kredi Kooperatifi ve Şeker Fabrikasıyla görüştük, temasa geçtik ve
afetzedelerin taleplerini ilettim. Süreci yakından takip ediyoruz.
Hemşehrilerimizin içi rahat olsun. Ayrıca, Valilik ve İl Tarım Müdürlüğü
nezdinde de dün zarar gören çiftçilerimizle bir toplantı yapıldı ve direkt
kendilerine tüm çalışmalar, gelişmeler aktarılmıştır. 
Sayın
Utku Çakırözer’in dile getirdiği…
(Mikrofon
otomatik cihaz tarafından kapatıldı) 
BAŞKAN
– Sayın Güzel, buyurun.
22.- Diyarbakır Milletvekili Semra Güzel’in, HDP Ankara İl Yöneticisi
Betül Koca’ya uygulanan sistematik tacizden İçişleri Bakanlığının haberinin
olup olmadığını, konuya dair herhangi bir girişimde bulunulup bulunulmayacağını
ve bu tehditlerin kimlerin talimatı doğrultusunda yapıldığını öğrenmek
istediğine ilişkin açıklaması 
SEMRA
GÜZEL (Diyarbakır) – Teşekkür ediyorum Sayın Başkan.
Ankara
İl Yöneticimiz Betül Koca, yürüttüğü siyasi faaliyetleri bırakması söylenerek
uzun süredir taciz ve tehdide maruz kalmaktadır. Ailesi ve kendisi fiziki
olarak takip edilmektedir. Güvenlik Şube polisi olduğunu iddia eden bir kişi
tarafından sosyal medya hesabına taciz mesajları yollanmaktadır. Son olarak
geçtiğimiz hafta evinin önünde MİT’ten geldiğini söyleyen kişilerce
durdurulmuş, siyasi faaliyetleri bırakması yönünde uyarılmış, aksi takdirde
evinin önüne araba çekip ortadan kaybetmeyle tehdit edilmiştir. Bu tehditlerin
ardından evinin kapısının şifresi kırılmış, kapısının önüne isimsiz bir çiçek
ve bir kutu bırakılmıştır. Her geçen gün ortadan kaybetme ve can güvenliğiyle
tehdit etme vakaları artmaktadır. İçişleri Bakanlığının Betül Koca’ya uygulanan
bu sistematik tacizden haberi var mıdır? Bu tehditler kimlerin talimatı
doğrultusunda yapılmaktadır? İçişleri Bakanlığı konuya dair herhangi bir
girişimde bulunacak mıdır? 
Teşekkür
ederim. 
BAŞKAN
– Sayın Taytak…
23.- Afyonkarahisar Milletvekili Mehmet Taytak’ın, Irak Merkezî Hükûmeti
tarafından yumurta ithalatının izne bağlanmasının Afyonkarahisar ilinin
ekonomisine soluk veren yumurta sektörünü durdurma noktasına getirdiğine
ilişkin açıklaması
MEHMET
TAYTAK (Afyonkarahisar) – Sayın Başkan, Afyonkarahisar’ın ekonomisine soluk
veren en önemli sektörlerden birisi yumurtacılık sektörüdür. Yumurta üretiminde
merkez konumunda olan ilimiz sektörün borsası durumundadır. Afyonkarahisar 2018
yılında 79 milyon dolarla Türkiye’de en çok yumurta ihracatı yapan ilimizdir.
Yumurta ihracatının büyük bir kısmı Irak’a yapılmaktadır. Son dönemlerde Irak’a
yumurta ithalatının durdurulmuş olması nedeniyle Afyonkarahisar’da yumurtanın
kolisi 4,5 liraya düşmüştür. Irak Merkezî Hükûmeti tarafından yumurta ithalatının
izne bağlanması ve ithalatı azaltmaya yönelik hamleler yapılması yumurta
sektörüne büyük bir darbe vurmuş ve sektörü durma noktasına getirmiştir. Diğer
ülkelerin, ürünlerini ihraç etmek için ne kadar çaba gösterdiklerini biliyoruz.
Bu konuda Irak Merkezî Hükûmetiyle gerekli görüşmeler yapılarak yumurta… 
(Mikrofon
otomatik cihaz tarafından kapatıldı) 
BAŞKAN – Sayın
Avcı, buyurun. 
24.- Eskişehir Milletvekili Nabi Avcı’nın, Eskişehir İl Halk
Kütüphanesinin 25 Aralık 2019 tarihinde tamamlanmış olacağına ilişkin
açıklaması
NABİ AVCI
(Eskişehir) – Sayın Başkanım, Eskişehir İl Halk Kütüphanesi 2017 yılında ihale
edildi. Uzatmalar dâhil, 2018 Eylülünde bitmesi gerekiyordu ancak müteahhit
iflas ettiği için durdu. 27 Mart 2019’da tekrar ihale yapıldı. 16 Nisan 2019’da
sözleşmesi yapıldı. 22 Nisan 2019’da işe başlandı. 25 Aralık 2019 tarihinde de
bu 7 katlı yeni il halk kütüphanemiz inşallah bitirilmiş olacak. Eski il halk
kütüphanemiz 2 katlı ve 400 metrekareydi. Bu yeni inşaatımız, aralıkta bitecek
olan il halk kütüphanemiz 7 katlı ve 830 metrekare olacak. 
Bilgilerinize
arz ediyorum. 
BAŞKAN – Sayın
Kılıç…
25.- Kahramanmaraş Milletvekili İmran Kılıç’ın, Askeralma Kanunu
Teklifi’nin en faydalı şekilde yasalaşmasını dilediğine, savaşların beşeriyet
açısından istenmeyen şey olmasına mukabil insanlık tarihi boyunca var
olageldiğine ve savaşa karşı savaşmak gerektiğine ilişkin açıklaması
İMRAN KILIÇ
(Kahramanmaraş) – Teşekkür ederim Sayın Başkanım. 
Askeralma Kanunu
Teklifi’nin en faydalı şekilde yasalaşmasını diliyorum. 
Beşeriyet
açısından en istenmeyen şey olmasına mukabil, savaşlar bütün insanlık tarihi
boyunca daima var olagelmiştir. İnancımız ve kültürümüz açısından da kesinlikle
istenmeyen bir şey olmakla beraber, kaçınılmaz olduğu durumlarda savaşın bir
hukuku ve ahlakı vardır. Barış esas, savaş arazdır fakat savaşsız bir dünya
olmamıştır ve kıyamete kadar da olmayacaktır. Buna rağmen savaşa karşı da
savaşmak gerekir çünkü savaşlar, ülkelere sakatlar, yas tutanlar ve yoksullar
ordularını bırakır. Barışta oğullar babalarını, savaşta babalar oğullarını
gömerler. Siyaset, kan dökmeden savaşmak; savaş, kan dökerek siyaset yapmaktır.
Çok zamandır ve günümüzde beyaz adam kendi çıkarının savaşını yapıyor ama arada
bizler ölüyoruz. 
“Hazır ol cenge
eğer ister isen sulhusalah.” Savaşa hazır olmayanlar esarete hazır
olmalıdırlar.
BAŞKAN – Sayın
Ödünç…
26.- Bursa Milletvekili Atilla Ödünç’ün, Mısır Dışişleri Bakanı Semih
Şükrü’nün Cumhurbaşkanı Recep Tayyip Erdoğan’ın "Muhammed Mursi eceliyle
ölmemiştir, öldürülmüştür" sözlerini “sorumsuz” olarak nitelendirmesini
kınadığına ilişkin açıklaması
ATİLLA ÖDÜNÇ
(Bursa) – Teşekkür ediyorum Sayın Başkanım.
Kıymetli
milletvekilleri, Cumhurbaşkanımız Sayın Recep Tayyip Erdoğan şehit
Cumhurbaşkanı Mursi’nin ölümünün şüpheli olduğunu ve soruşturma başlatılması
gerektiğini dile getirmiştir. Mahkeme salonunda hayatını kaybeden, Mısır’ın
demokratik yöntemlerle seçilmiş ilk cumhurbaşkanı Muhammed Mursi, iki yıl önce,
sağlık durumunun iyi olmadığını belirtmiş, hayatını tehdit eden bazı durumlardan
şikâyet etmişti ancak bu uyarı mahkeme tarafından dikkate alınmamıştı. Öte
yandan, Mursi’nin ailesi, hukuksuz bir şekilde tek başına bir hücrede
tutulmasından şikâyet etmiş ve sağlık durumu hakkında bilgileri olmadığına
dikkati çekmişti. 
Bütün bu açıklamalar
doğrultusunda Mursi’nin ölümünün araştırılması gerektiğini ifade eden
Cumhurbaşkanımız Sayın Recep Tayyip Erdoğan’ın açıklamaları hakkında hadsiz bir
şekilde “sorumsuz” ifadesini kullanan Mısır Dışişleri Bakanı Semih Şükrü’yü
şiddetle kınıyor, aziz milletimizi saygıyla selamlıyorum. 
BAŞKAN – Alınan
karar gereğince, denetim konularını görüşmüyor ve gündemin “Kanun Teklifleri
ile Komisyonlardan Gelen Diğer İşler” kısmına geçiyoruz.
1’inci sırada
yer alan, İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi ve Millî Savunma Komisyonu Raporu’nun görüşmelerine kaldığımız
yerden devam edeceğiz.
VII.- KANUN TEKLİFLERİ İLE KOMİSYONLARDAN GELEN DİĞER İŞLER
A) Kanun Teklifleri
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Millî Savunma Komisyonu Raporu (S. Sayısı: 69) (x)
BAŞKAN –
Komisyon? Yerinde.
Dünkü
birleşimde, İç Tüzük’ün 91’inci maddesine göre temel kanun olarak görüşülen 69
sıra sayılı Kanun Teklifi’nin ikinci bölümünde yer alan maddelerin oylamaları
tamamlanmıştı. 
Şimdi üçüncü
bölümün görüşmelerine başlıyoruz.
Üçüncü bölüm
62’nci maddenin 1 ila 19’uncu fıkraları ile geçici madde 1 dâhil 61 ila 65’inci
maddeleri kapsamaktadır. 
Üçüncü bölüm
üzerinde, İYİ PARTİ Grubu adına Ahmet Kamil Erozan, buyurun. (İYİ PARTİ
sıralarından alkışlar)
İYİ PARTİ GRUBU
ADINA AHMET KAMİL EROZAN (Bursa) – Sayın Başkan, değerli milletvekilleri;
biliyorsunuz, ben bunun birinci bölümü üzerinde de söz almıştım fakat bu geriye
sayım ve saatten dolayı her şeyi söyleyememiş olabilirim. Dolayısıyla bir
ölçüde bıraktığım yerden devam edeceğim ama girizgâh olarak birkaç hususa
değinmek isterim.
Bir
defa, üzerinde değişiklik yapmaya çalıştığımız veya yenilemeye çalıştığımız bir
evvelki Askerlik Yasası’nın üzerinden yani 1927’den bu tarafa doksan iki yıl
geçti. Ben, hepsi rahmetli olmuş olan o dönemin milletvekillerinin hepsini
saygıyla selamlarım. Onlar bize, bu devlete doksan iki sene hizmet veren bir
yasayı çıkarabilmişlerdir. Şimdi, bu yasanın ömrünün ne olacağını söylemek
mümkün değildir. Yani keşke doksan iki senelik bir yasa yapabilseydik ama bunu
yapabilmek için bunun başka yöntemlerle geliştirilmesi, oluşturulması
gerekirdi. Bu, güncel ihtiyaçlara cevap veriyor mu? Tabii ki cevap veriyor.
Yani milyonları geçmiş bakaya kalmış asker adayı varken, anneler babalar
“Evlatlarım bir an evvel terhis olsun.” diye beklerken bu yasayı böyle bir
kenara koyup “Zamanı gelince bakarız.” demek mümkün değil. Ama bunun orta ve
uzun vadeli sonuçlarını da göz ardı etmemek gerekir. Dolayısıyla ben bunlara
değinmek isterim. 
Bir
defa, bu ödenecek 31 bin liradan kaynaklanan sebeplerle analar babalar… Şehit
olmak tabii ki bir gurur vesilesi olabilir “Vatan sağ olsun.” diyebilirsiniz
ama pek çok ana baba bu 31 bin lirayı evladını korumak için âdeta bir sigorta
poliçesi alırcasına ödeyecek; askerden koruyacak âdeta, çatışmaya giden bir
ortamdan korumaya çalışacak. Bunun sonucu ne olacak? Maalesef, ordu fakir
fukara ordusu hâline gelecek. Yani bu parayı ödeyemeyenler askerlik yapacaklar,
ne kadar kısa olsa dahi yapacaklar ve ordumuz paralı askerler değil parasız
askerler ordusu hâline gelecek. 
Başka
bir fonksiyonu var askerliğin. Askerliğin bir fonksiyonu da ulusu harmanlama
yeteneği. Yani Edirnelinin Erzurumluyla, Karslının Muğlalıyla, Edirnelinin
Diyarbakırlıyla buluşup kavuştuğu, kucaklaştığı, kardeşleştiği bir evken ordu,
maalesef bundan da mahrum kalacağız. 
Ayrıca
şunu da belirtmek isterim: Ben bunu başka bir vesileyle sorduğumda, önümüzdeki
demografik trendleri analiz ettiniz mi dediğimde bunun cevabını alamadım. Yani
bunun sonucunda bizim ordumuzun etnik yapısının önümüzdeki dönemde farklı bir
noktaya geleceğine de dikkat çekmek isterim. 
Yine, geçen gün
yaptığım konuşmada altı aylık sürenin bir askere ölmeyi veya ölmemeyi öğretmek
için yeterli olmayacağını söylemiştim. Niye bunu söyledim? Çünkü o askerin
kafasına bir format atmak lazım. Yürü, süngü tak, hücum dediğinizde onun
siperden çıkacağından emin olmanız lazım. Biraz abartarak söyleyeceğim, o
askeri gerekirse robotlaştırmış olmanız lazım; o kararlılıkla, o bilinçle
şekillendirmiş olmanız lazım. Buna ben kendi şahsımdan, yaşadığım bir
ortamdan örnek vereceğim. Her delikanlının delilik yapacak kadar aklı vardır,
hepimiz delikanlı olduk, hanımlar da olmuşlardır zihniyet itibarıyla. Ben de
delilik yaptım, paraşütçü oldum. Bindik uçağa; 20 asker, 10 genç sivil, bir
tanesi ben. Uçakta -anlamadım, ben askerlik yapmış değilim, üniversitedeyim
daha- yer gök inliyor “Yaylalar, yaylalar...” Ya, ne oluyoruz dedim. Üsteğmen
var uçakta, ne oluyor dedim. Dedi ki: “Düşünürlerse atlamazlar, ben kafalarını
meşgul ediyorum.” Ordu da böyle, o kafaya o formatı atamazsanız günü geldiğinde
yürü dediğinizde o yürümez. Ve altı ay da -geçen sefer de söyledim- bu süre
için yeterli değildir. 
Başka bir
noktaya geleceğim. O format atma dediğim sadece cephede değil, orduda atılan o
formatın birtakım unsurları vardır; yani Atatürkçü bir ulus, cumhuriyetçi bir
ulus, vatanperver bir ulus, laik bir toplumun ferdi olmak açısından da ordunun
yerine getirdiği bir işlev vardır. Şimdi, bu süreleri kısalttığınız müddetçe,
bu eğitim veya ulus bilincini şekillendirme yeteneğini de zaman içinde
kaybetmekle karşı karşıya kalacaksınız. 
Bunu niye
söylüyorum? Bu kanunun sonucu, ister istemez birtakım FETÖ yöntemlerini
düşündürmektedir; altını 2 defa çiziyorum, bazı FETÖ yöntemlerini
düşündürmektedir. Niyetiniz bu olmayabilir ama sonucu buraya gidecek. Ne demek
istiyorum? FETÖ’nün yurt dışında okulları vardı biliyorsunuz, orada okuyan
öğrenciler var, bir de o çocukları eğiten öğretmenler var; o öğretmenlerin
büyük bir kısmı eğitim fakültelerinden çıkmış, yeni mezun olmuş genç
eğitmenlerdir. Bu genç eğitmenler askere gitmezler. Garip geliyor, değil mi?
Askere gitmezler, götürülmezler. Nasıl götürülmezler? Çünkü FETÖ kendi
evlatlarını korur, kendi evlatlarına Atatürkçü, laik, vatanperver bir format
atılmasının önüne geçer. Nasıl geçer? Bu yasayı siz çıkardınız. Yurt dışındaki
FETÖ okullarında eğitmen, öğretmen olarak çalışanlar yurt dışında çalışan işçi
statüsündedir ve bir ayda kurtarırlar. Dolayısıyla o FETÖ zihniyetini bugüne
başka türlü taşırsanız, karşınızda “Acaba?” sorusunu gündeme getirecek bir
tabloyla karşı karşıya geliriz. Bunun da ötesinde, bunun birtakım ekonomik
sonuçları var tabii ki. Normalde on iki ile on sekiz ay arasında olan askerlik
süresini siz kalkıp altı aya, bazıları açısından bir aya getirirseniz işsizler
ordusuna yeni neferler kaydedersiniz. Normal bir askerlik süresinin bir baraj
etkisi vardır. Siz, bu normal askerlik süresini kaldırırsanız, o ordunun baraj
etkisi kalktığından, iş imkânı da yaratamayacağınız için, önümüzdeki dönemde
pek çok insan Türk Silahlı Kuvvetlerinin değil, işsizler ordusunun mensubu
olacaklardır. Siz “Geçti artık, bizim 70 sente muhtaç olduğumuz günler geride
kaldı.” diyebilirsiniz ama ben üzülerek söylüyorum: Evet, 70 sente muhtaç
olduğumuz günler geride kaldı ama önümüzde 50 sente muhtaç olacağımız günler
var. 
Başka bir konuya
gireyim bununla bir ölçüde alakalı ve sonunda dış politikaya bağlayacağım.
Biliyorsunuz, diplomasinin bittiği yerde savaşa kapıyı aralarsınız.
Diplomasinin en önemli güçlerinden biri silahlı kuvvetlerdir. Hangi anlamda?
Savaşa sürmek anlamında değil, caydırmak anlamında. Bir örnek vereceğim, çok
somut: 1998 senesinde o dönemin Cumhurbaşkanı değil, Başbakanı değil, Millî
Savunma Bakanı değil, Genelkurmay Başkanı değil, Kara Kuvvetleri Komutanının
bir ifadesiyle teröristbaşı Apo Suriye’yi terk etti. Şimdi ne yapıyoruz? Her düzeyde
“Bir gece ansızın gelebiliriz.” diyoruz; kimse kulak asmıyor bize, herkes kendi
düzeninde -demiyorlarsa dahi, mesaj o- âdeta “Kolaysa gel.” diyor. Şimdi, bu,
sadece bir ordunun caydırma vasfı, sadece elindeki tank tüfek sayısıyla sınırlı
ve anlamlı değildir, aynı zamanda niyet önemlidir. Siz o niyeti ortaya
koyamıyorsanız veya o niyeti gösteremiyorsanız, ordunuz istediği kadar büyük ve
yetenekli olsun, siyasi anlamda bunun sonuçlarına karşı tarafı ikna edip
caydıramıyorsanız anlamı yoktur. Şimdi, o yetenekten de yoksun olacağımız
kanısındayım ben orta vadede. Dolayısıyla o caydırıcılık vasfı 2 defa
zedelenmiş olacak. 
Ha, bu caydırma
vasfını biz bugün yaşıyoruz; S400’de de yaşıyoruz, İdlib’de de yaşıyoruz
veyahut Doğu Akdeniz’de de yaşıyoruz. Biraz evvel arkadaşlarımız dediler ki:
“Araştırma ve sondaj gemilerimiz yola çıktı.” Orada da bir zafiyetimiz var.
Gemileri aldık. Kimdir geminin personeli? “Tutuklama emri çıkaracağız.” diyor
Avrupalılar. Kimi tutuklayacaklar? Türkleri değil, geminin personeli Hırvat,
Hırvat. Gemileri almışsınız, o gemileri işletecek elemanınız yok. Hiçbir
gazetede duymadınız bunu daha. Onun için, telaş içinde Avrupalılar, Hırvatlar
tutuklanacak bir yerde diye. 
“İdlib’de sinek
uçsa haberimiz olur.” diyordunuz. İdlib’de ne oldu? 35 tane havan mermisi
atıldı, çıktınız, “Şam rejimi bizi bombalıyor.” dediniz. Yarım saat sonra
Ruslar çıktı, dedi ki: “Hayır, Şam rejimi bombalamıyor, El Nusra bombalıyor.”
Bunun üzerine ne yaptınız? “Ağabey, bizi vuruyorlar.” Ruslar girip müdahale
ettiler. Demek ki siz kendi görev alanınız olarak tanımlanan coğrafyada dahi bu
yeteneklerinizi yitirmiş vaziyettesiniz. 
Ben tabii ki
arzu ederim bu yasanın vatan, millet evlatlarına hayırlı olmasını. 
(Mikrofon
otomatik cihaz tarafından kapatıldı) 
BAŞKAN – Sayın
Erozan, toparlayın lütfen.
AHMET KAMİL
EROZAN (Devamla) – Ama sadece bugünü değil, daha orta vadeli düşünmemiz
gerektiğine inanıyorum ve önümüzdeki dönemde -inşallah diyorum- bu yasayı daha
anlamlı kılacak başka bir çalışmaya da hepimiz imza atarız. 
Hepinizi
saygıyla selamlarım. (İYİ PARTİ ve CHP sıralarından alkışlar)
BAŞKAN –
Milliyetçi Hareket Partisi Grubu adına Sayın Sermet Atay konuşacak.
Buyurun. (MHP
sıralarından alkışlar)
MHP GRUBU ADINA
SERMET ATAY (Gaziantep) – Sayın Başkan, değerli milletvekilleri; muhterem
heyetinizi ve bizi televizyonları başında izleyen yüce Türk milletini saygı ve
sevgiyle selamlıyorum. 69 sıra sayılı Askeralma Kanunu Teklifi’nin üçüncü
bölümü üzerine Milliyetçi Hareket Partisi Grubu adına söz almış bulunmaktayım.
Yapılan
araştırmalara göre, bilinen tarihi yaklaşık 5 bin yıl olan Türk milleti,
tarihin en eski ve en köklü milletlerinden biri olarak “ordu millet” unvanını
almıştır. Sosyolojik olarak toplumsal hayatını askerî disiplinle düzenleyen
Türkler, devlet hayatını da askerî bir anlayışla teşkilatlandırıp
yönetmişlerdir. Asker millet veya ordu millet olarak tarihe yön veren Türkler,
hâkim oldukları coğrafyalarda çeşitli dinlerden, soylardan ve kültürlerden
insanları barış içinde yönetmişlerdir. Türk Silahlı Kuvvetleri yapılandırılırken
bu tarihî ve toplumsal geleneklerin özellikle dikkate alınması gerektiği
düşüncesindeyiz. 
Türkiye'nin Orta
Doğu, Kafkas ve Hazar havzasındaki enerji kaynaklarına yakınlığı, enerji ve
ulaşım halkasının merkezinde olması sebebiyle stratejik önemi daha da
artmıştır. Stratejik olarak önemi bu denli büyük olan Türkiye'nin bulunduğu
bölgede köklü değişiklikler oluşmakta, büyük değişikliklerin yaşandığı bu süreç
beraberinde birçok sarsıntıyı getirmektedir. Bu belirsizlik ortamında
Türkiye'nin güvenliğine yönelik tehlikeler, eskiden olduğu gibi yalnızca
bölgedeki askerî güçleri değil, bu ülkedeki politik, ekonomik ve sosyal
dengesizlikleri, sınır anlaşmazlıklarını, iktidar ve güç mücadeleleri ile
terörizmi kapsamaktadır. Türk Silahlı Kuvvetleri, bölgesinde krizlerin yanı
sıra, politik kararlara bağlı olarak dünya barışını tehdit eden krizlere de
müdahaleye hazır olmak durumundadır.
Sayın Başkan,
değerli milletvekilleri; askerlik sistemi Türkiye Cumhuriyeti vatandaşı olan
her bireyi yakından ve doğrudan ilgilendirmektedir. Çünkü Anayasa’nın 72’nci
maddesi “Vatan hizmeti, her Türkün hakkı ve ödevidir. Bu hizmetin Silahlı
Kuvvetlerde veya kamu kesiminde ne şekilde yerine getirileceği veya getirilmiş
sayılacağı kanunla düzenlenir.” hükmünü içerir. 
Mevcut askerlik
sisteminin temelini 1111 sayılı Askerlik Kanunu oluşturmaktadır. Ancak günümüze
kadar uzun dönem, kısa dönem askerlik, yedek subay uygulaması, bedelli, dövizli
askerlik, kamu kurum ve kuruluşlarında askerlik, Millî Eğitim Bakanlığında
öğretmen askerlik gibi standart dışı uygulamalar yapılmıştır. Bu uygulamalar
toplumda sosyal adaleti olumsuz etkilemiş, kişilerin bedelli askerlik,
askerliğin kısaltılması konusunda bir beklenti içerisinde olmalarına neden
olmuştur. Bu durum, yoklama kaçağı ve bakaya sayısının artmasına da sebebiyet
vermiştir. 
Mevcut askerlik
sistemi, düşük bütçe maliyeti olarak görünmesine rağmen, görünen faydalarından
ziyade zorlukları ve giderleri bulunmaktadır. Diğer yandan, günümüz çatışma
alanında yüksek teknolojinin varlığı gerekmektedir. Uzun menzilli, sıfır hatalı
atış sistemlerine sahip silahlar, karmaşık bilgi toplama araçları, geçmişte
kullanılan çok sayıdaki insan yığınlarından öte iyi eğitilmiş küçük insan
grupları tarafından kullanılmaktadır. Çağımızda kalite, sayıca üstünlükten önde
gelmektedir. Ayrıca, teknolojik gelişmeler günümüz kuvvetlerini nicelikten çok
niteliğe önem vermeye zorlamaktadır. 
Zorunlu ve
profesyonel askerlik, maliyet etkinliği açısından, bütçe maliyeti ve vazgeçme
maliyeti -yani alternatif maliyet, fırsat maliyeti- konularında karşılaştırma
yapılabilir. Bütçe maliyeti, diğer bir anlatımla personel giderleri zorunlu
olarak askerlik hizmetini yapan personelin Silahlı Kuvvetlere olan maliyetidir.
Vazgeçme maliyeti ise zorunlu askerlik hizmetini yapmak üzere Silahlı
Kuvvetlere katılan personelin üretici iş gücünün sivil sektörde kullanılmaması
sonucu zorunlu askerlik hizmeti süresince oluşan maliyettir. Diğer bir deyişle,
kişinin sivilde elde edeceği hem maddi hem manevi kazançtan askerlik hizmeti
süresi boyunca elde edeceği kazancın çıkarılmasıdır. 
Zorunlu askerlik
sisteminde hizmetin süresinin kısa olmasından kaynaklanan personel sirkülasyonu
üç farklı maliyete sebep olmaktadır. Bunların birincisi, personel
sirkülasyonunun artması sonucu temel eğitim, mühimmat, sağlık harcamaları,
istihbarat, kırtasiye, disiplinle ilgili harcamaların artmasıdır. Her yeni
gelen grupla birlikte yapılan harcamalar tekrarlanmaktadır. Bu maliyetlerden
sonra, kaynak ayrılarak harcama yapılan kişiler askerlik süresi dolduğunda
terhis olmaktadır. İkinci maliyet ise personel sirkülasyonu nedeniyle her yıl
aynı sayıda eğitimci ve eğitilen için aynı masrafların yinelenmesidir. Diğer
maliyet ise zorunlu askerlik sisteminde bir ila iki ayın verimsiz geçmesinden
kaynaklanmaktadır. Askere yeni katılan erlerin ilk iki ayı acemi birliklerinde
ve görev başı eğitimlerinde geçtiğinden bu sürede savunma görevlerine katkıları
çok azdır. Profesyonel askerlik sisteminde hizmet süresinin zorunlu askerlik
sistemine oranla daha uzun olması personel sirkülasyon maliyetlerinde tasarruf
sağlayacaktır. 
Profesyonel
askerlik sistemine geçildiğinde ordumuzun belkemiğinin uzman er ve erbaşlardan
oluştuğu aşikârdır. Hâl böyleyken uzman er ve erbaşlarımızla ilgili sosyal hak
ve terfi işlemlerinde de gerekli yasal düzenlemelerin yapılması da bir
gerekliliktir. Türk Silahlı Kuvvetlerinin daha profesyonel olarak görev yapması
için hazırlanan kanun teklifi içerisinde uzman çavuşlarla ilgili, alakalı bir
madde bulunmamaktadır. Türk Silahlı Kuvvetlerinin en fazla şehit, gazi vermiş
personelleri olan uzman erbaşlar otuz üç yıldır sözleşmeyle görev yapmaktadır.
Artan kadro ihtiyacına göre her yıl yaklaşık 60 bin uzman çavuş alımı
gerçekleşmekte, bu personellerden yıl sonu itibarıyla sözleşme yüzünden 10-15
bin uzman çavuş mesleği bırakmak zorunda kalmaktadır. Bu durum devletin
küçümsenmeyecek bir mali kaybı anlamına gelmektedir. Yıllarca eğitim verilerek,
maddiyat harcanarak belli bir düzeye gelmiş tecrübeli personel, mesleki
güvencesinin olmaması, belli bir statü haklarının bulunmaması, aile birliğini
sağlayamama endişesi üzerine mesleği bırakmak zorunda kalmakta, sivil hayatta
başka mesleklere yönelmektedir. Örnek vermek gerekirse, keskin nişancı olarak
alımı yapılan uzman erbaşlara yıllarca eğitim verilmekte, çok çetin hava ve
arazi şartlarında binlerce mermi sarf ettirilerek mesleğinde tecrübe
kazandırılmaktadır. Fakat binbir zahmet ve emekle yetiştirilmiş böylesi bir
personel, mesleki güvencesinin olmadığını, aile bütünlüğünün bulunmadığını,
statü haklarının yetersiz olduğunu düşünerek mesleğinden ayrılmakta, aynı
seviyede yeni bir personel yetiştirmek için başa dönülmektedir. Hâlihazırda tüm
personel için hazırlanmış 926 sayılı Personel Kanunu bulunmaktadır. Uzman
çavuşların TSK personeli olması sebebiyle 926 sayılı Personel Kanunu içerisine
alınması, kadro görev yerlerinin belirlenmesi, 926 sayılı Personel Kanunu’nca
yapılmış olan yönetmeliklerin içerisine uzman çavuşların da alınması sorunu
kökten çözecektir. Bu kapsamda, defaatle belirtildiği üzere, uzman çavuşlara
kadro verilmesinin devlete hiçbir maddi yükü bulunmamakla beraber bilakis bu
durumun mali yönden devlet bütçesine faydalı olacağı kanaatindeyiz.
Orduevleri,
orduya ait sosyal tesislerdir, ordu mensuplarının ve ailelerinin faydalanması
için oluşturulmuştur. Ancak uzman erbaşlar söz konusu tesislerden
faydalanamamakta, bu tesislerin sadece emniyetini sağlamaktadır. Orduya hizmet
eden ve en fazla şehit veren uzman er ve erbaşların faydalanması için onlara da
sosyal tesis yapılması veya mevcut sosyal tesislerden kurallar dâhilinde
faydalandırılması yönünde gerekli düzenlemelerin yapılması hakkaniyetli
olacaktır. Uzman çavuşlar ordumuzun terörle mücadelesinde belkemiğidir. Subay,
astsubay gibi ilk nasıp istihkakı olan silahın uzman çavuşlara da verilmesi
gerektiği düşüncesindeyiz. Yine, uzman çavuşların emekli yaş haddi belli
değildir. Görev süresini doldurmuş, yaş kıstasını doldurmadığı için bir müddet
sivil memurluğa geçmiş olan uzman çavuşlar, uzman çavuş haklarından
faydalanamamakta ve 3600 ek göstergeyi alamamaktadırlar. 
Cumhurbaşkanlığı
hükûmet sistemine geçişle birlikte Jandarma ve Sahil Güvenlik Komutanlığı,
İçişleri Bakanlığı bünyesine alınmış olup kolluk gücü sıfatı kazanmıştır. Söz
konusu personele Emniyet Genel Müdürlüğünde görevli bir polis memuruna sağlanan
ekonomik, sosyal hakların verilmesi, intibak düzenlemelerinin yapılması, ayrıca
uzman jandarmaların eğitimde geçen sürelerinin de hizmetten sayılması eşitlik
ve hakkaniyetin gereğidir. Günümüzde dünya genelinde, özellikle Batı
ülkelerinde kitle ordularından meslek ordularına geçilmekte, zorunlu askerlik
sistemi giderek terk edilmektedir. Soğuk savaşın sona ermesinden sonra, iki
kutuplu dünyaya özgü, yabancı devlet ordularına karşı yurdun savunulması
gereğinden ziyade, küreselleşme sürecinde meydana gelecek etik ve terörist
tehditleri önleme yönünde güvenlik ihtiyacı öne çıkmaktadır; diğer bir
anlatımla, tehdit değişmektedir. Ayrıca, teknolojik ilerlemeler sonucu modern
ve karmaşık silah sistemlerine sahip ordularda eğitimli ve bilgili personele gerek
duyulmaktadır. Bu iki olgu, Silahlı Kuvvetlerin küçülmesiyle birlikte
profesyonelleşmesine yol açmaktadır. Bu süreçte yeni sistemle Türk Silahlı
Kuvvetleri personel mevcudu içerisindeki profesyonel personel sayısı
artırılmakta, TSK’nin tam profesyonel olması hedeflenmektedir. Tehdit
değerlendirmesi günümüz şartlarına göre yeniden yapılandırılarak kuvvet
yapısında küçülmeye gidilmekte, bunun sonucu olarak sayısal ihtiyaç azaltılarak
nitel üstünlük sağlanmaya çalışılmaktadır. Nitel üstünlük, teknolojik silah
sistemlerini ve günümüzün savaşma yöntemlerini en iyi şekilde uygulayabilen
eğitimli insan istihdamıyla olacak şekilde altyapı oluşturulmaktadır. 
Bütün ülkelerde
uygulanan askerlik sistemleri başlıca iki ana grupta toplanmaktadır. Bunlar
profesyonel askerlik sistemi ve zorunlu askerlik sistemi olarak
isimlendirilmektedir. Profesyonel askerlik sistemi, Silahlı Kuvvetlerin tüm
personelinin profesyonel olduğu bir sistemdir. Çalışan personel, muvazzaf ve
sözleşmeli personel olarak çalıştırılabilmekte, gerekli görülen kadro
görevlerinde sivil personel de istihdam edilebilmektedir. 
Zorunlu askerlik
sistemi, subay ve astsubayların muvazzaf ve sözleşmeli olarak istihdam
edildiği, er ve erbaşların ise zorunlu olarak belli süre silah altına alındığı
bir sistemdir. Erbaş ve er kadrolarında bazı kritik kadro görev yerlerinde
sözleşmeli olarak personel de istihdam edilebilmektedir. Ayrıca kanun
teklifiyle asker alma ve seferberlik faaliyetlerine esas olan 1111 sayılı
Askerlik Kanunu ile 1076 sayılı Yedek Subay ve Yedek Askeri Memurlar Kanunu’nun
yürürlükten kaldırılması, bu kanunlarda düzenlenen konuların tek kanun altında
toplanarak uzun yıllar boyu asker alma süreçlerinde yaşanan değişkenliğin
ortadan kaldırılması, modern ve Türk Silahlı Kuvvetlerinin ihtiyaçlarına uygun
personel seçiminin önünün açılması, ülkenin sahip olduğu nüfus gücünün daha da
verimli hâle getirilmesi hedeflenmektedir. 
(Mikrofon
otomatik cihaz tarafından kapatıldı)
BAŞKAN – Sayın
Atay, toparlayın lütfen. 
SERMET ATAY
(Devamla) – Buna göre, askerlik yükümlülüğünün iş hayatını bölen, aile
kurulmasını engelleyen, geciktiren, iş verimini ortadan kaldıran, işsizlik
süresini uzatan ve iş bulmayı zorlaştıran bir süreç olmaktan çıkarılarak bir
yandan sayılan süreçleri hızlandırıp ekonomiye ciddi katkılar getirmesi, diğer
yandan sisteme dâhil olan yetenekli personelin sistem içerisinde kalması ve
Türk Silahlı Kuvvetlerine profesyonel katkı sağlaması umulmaktadır. Bu yolla
yükümlülüğünü yerine getirirken askerlik mesleğini kalıcı çalışma alanı olarak
seçen personelin askerî kurallar içinde rütbe bakımından yükselmesinin temini
de onun moral ve motivasyonunu artırıcı, sistemi kuvvetlendirici, yetenekli ve
verimli personel teminini kolaylaştırıcı bir yol olarak görülmektedir. 
Yukarıda
açıklanan nedenlerden dolayı Milliyetçi Hareket Partisi olarak Askerlik
Kanunu’nda yapılacak değişikliği desteklediğimizi bildirir, değişikliğin
ordumuza ve yüce Türk milletine hayırlı olmasını dilerim. 
Genel Kurulu
saygıyla selamlıyorum. (MHP sıralarından alkışlar) 
BAŞKAN – Cumhuriyet
Halk Partisi Grubu adına Sayın Akar, buyurun. (CHP sıralarından alkışlar) 
CHP GRUBU ADINA
HAYDAR AKAR (Kocaeli) – Sayın Başkan, değerli milletvekilleri; Askeralma Kanunu
Teklifi’ni görüşüyoruz. Artık üçüncü bölüm üzerinde konuşmalar yapıyoruz, bundan
sonra 5 maddemiz kaldı, 5 madde içerisinde fıkralarla falan bir 30 tane oylama
yapacağız aşağı yukarı ama birçoğunu geçtik. 
Şimdi, aslında
ben bu sürece nasıl geldiğimizi paylaşmak istiyorum. Ciddi bir kanun, Türk
Silahlı Kuvvetlerinde birçok şeyi yeniden düzenleyen, askerlik sürelerini
yeniden düzenleyen bir kanun. Nasıl geldik? Evet, Sayın Cumhurbaşkanı bir gün
çıktı “Askerlik Kanunu’nu Meclise getiriyoruz.” dedi. Tamam, hazırlanmış.
Kimler tarafından hazırlanmış? Askerler tarafından hazırlanmış. Böyle bir
kanunun sadece askerî yönü olmamalı, toplumsal bir mutabakatla, bütün siyasi
partilerin görüşü alınarak çalışılmalı ve bu kanun öyle gelmeliydi. Tamam, bunu
getirdiler, nerede görüşeceğiz? Komisyonda. Komisyonda kimler var? Siyasi
partiler var, siyasi partilerin temsilcileri var. Burada bütün maddeler elden
geçecek, düzetilmesi gerekenleri düzelteceğiz ve Komisyondan çıktıktan sonra da
Mecliste görüşeceğiz bu kanunu. Ama şöyle bir algı oluştu: “Evet, iktidar
partisi veya Sayın Cumhurbaşkanı kanunu Meclise yolladı, işte Cumhuriyet Halk
Partisi veya başka siyasi partiler bu kanuna karşı çıkıyorlar, bunun için
gecikiyor.” Hayır, böyle olmadı, herkesin bilmesi gerekiyordu, şimdi doğruları
konuşacağız. Komisyondan çıktıktan sonra, AKP bir defa kendi içerisindeki
arkadaşları ikna etmek için uğraştı, 2 sefer grup toplantısı yaptı, kapalı grup
toplantısı yaptı. Ki ben dördüncü dönemdir milletvekiliyim, ilk defa bir kanun
hakkında kendi içlerinde böyle bir toplantı yaptıklarına şahit oldum. Bu da
yetmedi, hemen arkasından, siyasi partilerin komisyonlarda dile getirdikleri
problemlerin çözümü veya önerilerin kabul edilmesi için Bakanı siyasi partilere
yolladılar, önerileri tekrar aldılar ve ondan sonraki hafta kanun Meclise
geldi. 
Normalde bu
kanun bayramdan önce çıkmalıydı çünkü hemen tezkere alacak 106 bin askerimizi
ve kısa sürede, daha sonra tezkere alacak birçok askerimizi ve ailelerini
ilgilendirdiği için bir umut ve ümitle bu kanunu beklediler. Bu kanunu
beklerken de sürecin uzaması sonucunda hepimize mesajlar geliyor, asker
ailelerinden geliyor, askerlerden geliyor, bunun sorumlusu bizmişiz gibi
mesajlar geliyor. Hayır, biz değiliz. 
Efendim, iktidar
partisi bazı milletvekili arkadaşlarım da önergelerden bahsederek önergelerle
bu kanunun geciktirildiğini söylüyor. Bakın, önergelerle bu kanun geciktirilmek
istense iki ay daha çıkmaz bu kanun, ne yaparsanız yapın, eğer önergelerle bu
kanunun geciktirilmesi istenmiş olsa bu kanun çıkmaz. Bunu da yapmadık çünkü
60’ıncı maddeye geldik, 60 madde içerisinde toplam 15 tane önerge verdik, 5’er
dakikadan 75 dakika yapar. Bu da tüm çalışma günü içerisinde bir saatlik, bir
buçuk saatlik bir süreye tekabül ediyor. Demek ki biz bu kanunu engellemek için
bir çaba içerisinde değiliz. Ne içindeydik biz? Bu kanundaki aksaklıkları
gidermek için mücadele etti arkadaşlarımız. Bir defa teknik yönden bir aksaklık
var. Tabii teknik detayı biz o kadar bilmeyiz ama bunun içerisinde olan
arkadaşlarımız askeriyedeki mevcut erbaş ve erlerin durumunun şu anda bile
yüzde 30 kapasiteyle, az kapasiteyle çalıştığını, eksik olduğunu ifade ettiler.
Bunun düzeltilmesi gerektiğini söylediler çünkü bir zafiyet yaratacağını
söylediler. Doğru muydu? Doğru. Kabul edildi mi? Edildi. Ve celpleri on iki aya
bölerek, her ay bir celp yaparak bunun düzeltilmesi sağlandı. Belki yine
problem çıkacaktır, belki aksaklıklar olacaktır ama düzeltilebilir. Demek ki
hemen başında bir eksiklik varmış, bir yanlışlık varmış, bu yanlışlık hep
beraber düzeltildi. Yani yüzde 30 eksik olan yüzde 70’lere düşecekti, şimdi celplerle
beraber önümüzdeki süreçte bu tamamlanacak. 
Yine, bir başka
çok önemli bir madde Cumhurbaşkanına hiç kimseye danışmadan, sormadan askerlik
süresini, altı aya indirdiğimiz bu askerlik süresini yarıya kadar düşürme hakkı
veriyordu. Kanunda “Cumhurbaşkanı bir kez düşürür.” falan da demiyor,
Cumhurbaşkanının yetkisinde yüzde 50 azaltma. Evet, Cumhurbaşkanı kalktı, 6’yı
3’e düşürdü, 3 ay sonra kalktı 3’ü 1,5 aya düşürdü. Bu yetkiyi veriyorsunuz.
“Böyle ucu açık bir yetki olmaz. Doğru mu?” dedik “Doğru” dediniz. Ve ne dedik?
“6 aydan az olmamak şartıyla bu yetkiyi artırma yönünde, 6 aydan az olmamak
üzere eksiltme yönünde kullanamayacak.” dedik ve düzelttik, birlikte ortak
önergelerle düzelttik. Bakın, görüşünce ne kadar güzel şeyler çıkıyor,
görüşünce yanlış olan şeylerin, eksik olan şeylerin düzeltildiğini görüyoruz.
Demek ki görüşmemiz ve bunu komisyonlarda yapmamız gerekirken daha sonra
sağlanan, özellikle grup başkan vekillerinin büyük çabalarıyla gerçekleşen bu
görüşmelerden sonra güzel şeylerin çıktığını görüyoruz.
İhtiyaç fazlası
yükümlülerin bedelliden yararlanması olayı var ki orada da maddede bir kuraya
tabi tutuyorlar, kontenjana tabi tutuyorlar. Direkt Millî Savunma Bakanlığı
tarafından yapılıyordu bu iş ama bunun önüne de “Silahlı Kuvvetlerin ihtiyacı”
ibaresi getirildi ki doğruydu, her sene bu ihtiyaç değişebilir. Bu ihtiyaca
binaen o madde de değiştirildi ama bedelliden biraz bahsetmek istiyorum şimdi
burada.
Bakan -eski
Millî Savunma Bakanı, şimdi Komisyon Başkanı- açıkladı burada. Her yıl yaklaşık
700 bin erkek çocuğunun askerlik çağına geldiği; bunun, birtakım şeyler
çıkartıldıktan sonra, engelliler çıkartıldıktan sonra, istisnailer
çıkartıldıktan sonra 400 bine düştüğü ifade ediliyor ama bedelli sayısı 145
binde toplanmış. Bu 400 binin tümünü her yıl tüketme veya askerlik yaptırma
şansımız yok; yani, bedelli stokunu ne kadar eritirsek eritelim bir süre sonra
bedelli stoku tekrar artacak. Yani, bu hesap doğru yapılabilir. Biz iki sene
sonra, üç sene sonra -her ne kadar bedelliyi kalıcı hâle getirmiş olsak bile-
her yıl -biliyorsunuz, 2011’de çıkarttık, 2015’te çıkarttık- bunu, bedelliyi
bir daha konuşmamamız gerekiyor; hesabın iyi yapılması, yani stokun artmaması
gerekiyor. Evet, üniversitelerden 400 bin öğrencimiz mezun oluyor her yıl; siz,
400 binin tümünü bedelliye tabi tutmuyorsunuz ve tümünü asker, er, erbaş ve
yedek subay yapmıyorsunuz. Demek ki bir stok oluşacak tekrar, bu stokun
eritilmesi gerekiyor. Bir defa, bu maddenin iyi çalışılmadığını düşünüyorum,
bedelli tarafının iyi çalışılmadığını düşünüyorum. Eğer kalıcı olmasını
istiyorsanız bunun iyi çalışılarak teknik olarak bu problemi çözecek bir
maddeyle buraya gelmesi gerekiyordu.
Yine, bedelli
bir ay askerlik… Evet, başka şeyler düşünebilirsiniz işte “Vatanını, milletini,
bayrağını öğrensin, bilmem ne yapsın.” diye ama bunların, bedellilerin çoğu
çalışan insanlar -talep eden insanlar- askerliğini yapmadığı için işe giremeyen
insanlar ya da üniversitelerde olup sürekli tecil ettirenler; yüksek lisans
yapıyor, işte, master yapıyor, doktora tezi yazıyor ki askerliğini öteletmek,
erteletebilmek için. Burada bir yanlışlık olduğunu düşünüyorum. Bu arkadaşlar,
bir şekilde bunu yapan arkadaşlar, yani bu erteletenler içerisinde her sınıftan
insan var.
Bakın,
stajyerliği bittiği zaman bir avukat, hukuk bürosunda çalıştığı zaman 2 bin
lira maaş alıyor, inanın 2 bin lira alıyor. 2 bin lira para kazanan bir
avukatın, mesleğe yeni başlayan bir avukatın bedelli askerlik için on beş aylık
maaşını vermesi gerekecek. 
Yine, asgari
ücretli bir vatandaş “Ben çalışıyorum, işim de var. Bedelli yapmak istiyorum.
İşim de çok önemli, kaybetmek de istemiyorum.” dediği zaman yine on beş ay para
ödemek zorunda kalacak ki bu, yılbaşında katsayıyla belirlendiği için daha da
artacak. Bu, –daha önce de söyledim- Anayasa’nın eşitlik ilkesine aykırı
arkadaşlar. Biz, mutlaka bir şekilde bir formül bulup bunu kademeli şekle
dönüştürmeliyiz. Herkes anayasal olarak eşit bir şekilde buna başvuru hakkına
sahip olsun. Yapar yapmaz, ayrı konu. Bakan diyor ki: “İşte altı aya böldüğünüz
zaman beşer bin lira düşer. 5 bin lira vermektense ben altı ay askerlik
yaparım.” Siz öyle düşünebilirsiniz, bir başkası farklı düşünebilir ama herkese
bu imkânı sunmak lazım. Eğer bir yasa çıkarıyorsak bu yasa tüm insanlara eşit
bir şekilde hizmet etmeli, herkes buna başvurabilmeli. Yapar yapmaz, ayrı konu.
Peşin tarafı var, o tarafını hiç konuşmuyorum ama çıkan her yasanın
Türkiye'deki 82 milyona hak, hukuk ve adalet dağıtması gerektiğine inanıyorum.
Şimdi, 31 bin
lira tespit ettiniz. Bir de yeni bedelli askerlik yasası çıkardık. Bu 2011’de
30 bin lira, 2015’te 18 bin lira, 2018’de 15 bin lira, bugün 31 bin lira… Neye
göre belirlediniz, nasıl çalıştınız, kimlerle çalıştınız, niye bu kadar farklı,
bunu izah etmeniz gerekiyor. Ben anlamıyorum sizi. Türkiye’de bugün 31 bin
lirayı ödeyebilecek kim var, hangi mühendis var? Özel sektöre yeni başlayan
çocuk ki “askerlik çağı” dediğiniz çağda işe başlayan çocuk 3-4 bin lirayla
başlıyor. Niye 15 bin liradan 31 bin liraya çıkıyor? Şimdi 15 bin lira ödemiş,
işe girecek, “Askerliğimi bedelli yapayım ki bir an önce işe gireyim.” diyor,
2020’ye kadar sıra var. Nasıl bir düzendir, kim organize ediyor bu işi, kim
yapılandırıyor, anlamış değilim. Bu çocuk zaten askerliğini önünde bir engel
gördüğü için bedelliye başvuruyor. Siz 2020’de bu arkadaşa sıra veriyorsunuz,
yirmi bir gün askerlik yaptıracaksınız. 
Bedelli için
değişik formüller uygulanabilir, seferberlik gibi. Benim seferberlik görevim
vardı, askerlik bittikten sonra 2 kez daha gittim askeriyede birer hafta kaldım.

(Mikrofon
otomatik cihaz tarafından kapatıldı) 
BAŞKAN – Sayın
Akar, tamamlayın lütfen.
HAYDAR AKAR
(Devamla) – Yine, bu bedelliler için böyle bir şey düşünülebilir. Beş yıl
içerisinde 2 kez seferberlik görevi verilebilir ve bu eğitimi alması sağlanabilir.
İlla gidip bir ay o temel eğitimi almasına gerek yok, beş yıl içerisinde bu
düzenlenir ve 2 kez düşünülebilir. İzin dönemi düşünülebilir. Çalışıyordur,
izin döneminde bu yıllık izinden sayılmaz, bu da olabilir, sayılabilir de.
Bunlar yapılabilir. 
Bence
çok düşünülmesi gereken şeyler var ama şu bir gerçek: Birçok şeyi düzelttik,
hep birlikte düzelttik, eksikleri giderdik. Ben bu kanunun daha sonra tekrar
elden geçeceğini, konuşulacağını düşünüyorum, bu çıkan hâliyle eksiklikleri
görüldüğü zaman. Ama biz bu kanunu engellemek için bir gayret içerisinde
olmadık, sadece eksikleri gidermek için fikirlerimizi söyledik. Bu kanunu,
inşallah en kısa zamanda yani bu akşam bitireceğiz diye düşünüyorum.
Herkese
buradan sevgilerimi, saygılarımı sunuyorum. Asker kardeşlerime de hayırlı
tezkereler diliyorum.
Teşekkür
ediyorum. (CHP ve AK PARTİ sıralarından alkışlar)
BAŞKAN
– Teşekkürler Sayın Akar.
Adalet
ve Kalkınma Partisi Grubu adına Sayın Bostancı konuşacaktır.
Buyurun.
(AK PARTİ sıralarından alkışlar) 
AK
PARTİ GRUBU ADINA MEHMET NACİ BOSTANCI (Ankara) – Sayın Başkan, kıymetli
arkadaşlar; askerlik yasasını görüşüyoruz, üçüncü bölümdeyiz. 
Askerlik
yasasının Meclise geliş sürecine ilişkin olarak arkadaşlarımız değerlendirme
yapıyorlar. Sosyal medyada, farklı mecralarda siyasi angajmana yaslanan
değerlendirmeler yapanlar oldu muhakkak ama biz herhâlde Orta Çağ felsefecileri
gibi, skolastik bir yaklaşımla sosyal medyaya bakarak amel edecek değiliz,
Mecliste ne olduğu önemli. Meclisi milletimiz takip ediyor, bakıyor, Mecliste
siyasi partiler güzel bir müzakereyle ortak bir şekilde bu yasayı geçirmeye
çalışıyorlar. Dolayısıyla somut gerçeklik, herkesin müşahede ettiği, bizatihi
olayın cereyan ettiği yerde yaşanan gerçeklik, siyasi partilerin askerlik
yasasına ilişkin ortak bir çalışma sergilemeleridir. 
Askerlik
yasası çok önemli bir yasa. Toplumun ortak kaderi ve geleceğine ilişkin, en
temel kuruma ilişkin, kurum üzerine bir yasa. Dolayısıyla böyle bir mutabakatın
ve müzakerenin aranması her yasa için gerekli ama askerlik yasası için ayrıca
ehemmiyetli. Biz de bu ehemmiyeti biliyoruz ve bu çerçevede bir süreç yürüttük.
Biraz önce Kıymetli Haydar kardeşimiz de ifade ederken o sürece ilişkin bilgi
verdi. Yasa geldi, Komisyonda, evet, çok hızlı bir şekilde geçti. Ama yasaya
ilişkin siyasi partilerin değerlendirmeleri vardı, biz bütün bu
değerlendirmeleri çok değerli gördük, onları aldık, onlar çerçevesinde tekemmül
ettirmeye çalıştık.
Mükemmel yasalar
yapılmaz çünkü mükemmel, gerçek dünyaya ilişkin değildir. Dostoyevski bugün
yaşasa ve “Karamazov Kardeşler”i bir daha yazmaya kalksa herhâlde değiştirirdi.
Ama insan elinden çıkma yasaların mevcut şartlar çerçevesinde, ortak bir
akılla, en iyisini yapmaya çalışma şeklinde bir anlayışla yürütüldüğünü
unutmayalım, biz de bunu yapmaya çalışıyoruz. Yarın ihtiyaç doğarsa ona ilişkin
değişiklikleri de yine müzakere çerçevesinde yürütürüz. 
Askerlik Yasası
mühim dedik. Askere gidenler bilirler -buradaki arkadaşların, erkeklerin çoğu
gitmiştir muhakkak- askere giderken insanlar farklı kimlik, kişilik, anlayış,
görüntü içerisindedirler. Girerler, o elbiseyi giyince bir anda bütün o
farklılıklar silinir, uniform bir yapı teşekkül eder. Üniformanın meslekle olan
ilişkisi, anlamı, buna ilişkin müktesebat, ayrı bir bahis ama bu uniform yapı, bu
farklı kimliklerin, görüşlerin ortadan kalkarak insanların bir meslek esasında
ortak hâle gelmeleri bize bir şeyi işaret ediyor; başka mesleklerde olmayan,
askerliğe has bir özelliği işaret ediyor; onun kritik rolüne, onun toplumla
ilişkili alanına dair çok önemli bir hususa atıf yapıyor. Bu atıf, başta
söylediğim, ortak kader ve geleceğe ilişkin yüklendiği roldür. O yüzden
askerlik konusuna ilişkin müzakereleri yaparken, katkıları alırken, geleceğe
ilişkin kestirimlerde bulunurken, mükemmel bir yasa yapmaya çalışırken hepimiz
çok dikkatli ve ihtimamlıydık, bütün siyasi partiler bu ihtimamı gösterdiler,
bunun için çok teşekkür ediyorum her şeyden evvel. 
Değerli
arkadaşlar, dünya değişiyor, hepimiz biliyoruz. Bu yasa, 1927 yılında yapılmış
bir yasa. Üzerinden doksan iki yıl geçmiş. Bu doksan iki yılda o kadar önemli
değişiklikler yaşandı ki saymakla bitmez. 20’nci yüzyılın başında radyo çıktı.
Radyoyla birlikte nelerin değiştiği inanılmazdır, ona ilişkin tartışma ve
müzakere çok zaman alır. 1927’de, bu yasanın çıktığı tarihte Türkiye'de radyo
kurulmuştur, ilk Genel Müdürlerinden biri de Vedat Nedim Tör’dü. Radyonun
İkinci Dünya Harbi’nde nasıl bir rol oynadığı, Lili Marleen şarkısı, vesaire
ilgilenen arkadaşlar bilirler. 1954 yılında televizyon çıktı. Televizyonla
birlikte hayatımızın yine nasıl değiştiği malum. Şimdiki çocuklar televizyon
çağı çocukları. Biz biraz televizyonsuz bir dünyayı da biliyoruz.
Televizyonsuz, görüntünün olmadığı bir dünya ile televizyonun olduğu bir dünya
birbirinden bütünüyle farklı gibidir hakikaten düşündüğümüzde. Nihayet, 1984
yılından itibaren internet hayatımıza girdi ki internetle birlikte dijital
teknolojiler, peşinden yapay zekâlar, peşinden robotlar, şimdi teknoloji
muazzam bir şekilde dönüşüyor. Bu değişikliklerin insanın hayatı, toplumun
örgütlenmesi, insanların birbirleriyle ilişkileri üzerinde şüphesiz olumlu ve
olumsuz özellikleri var, etkileri var. Teknolojinin sadece hayatımızı
kolaylaştırdığı, olumlu etki yaptığı varsayımı çok doğru değil. Şarlo’nun asri
zamanlara ilişkin filminde, üretim bandının başındaki işçinin zamanla
kendisinin bir otomat makinesine dönüşme şeklindeki ironisi modernliğe yönelik,
o teknolojiye yönelik güçlü bir eleştiridir. Yahut da cep telefonları şimdi
hayatımızın bir parçası. Graham Bell telefonu icat ettiği sıralarda, bulduğu
sıralarda bir İngiliz lorduna “Ben yeni bir alet buldum, siz de finanse
ederseniz insanlar bu aleti çok seveceklerdir, telefonu.” diyor. Lort soruyor
“Bulduğun nedir?” diyor. “Vallahi, bu alet marifetiyle insanlar uzaktaki
birisiyle görüşebiliyor.” diyor. “Allah, Allah! Hangi insan, yüzünü görmediği
kişiyle görüşmek ister; böyle bir alete kimse prim vermez.” diyor ve para
yatırmıyor. Şimdi insanlar yüz yüze görüşmek istemiyorlar galiba, cep
telefonları üzerinden görüşüyorlar. Bu sadece teknolojik değişim değildir,
insanların değişimidir. Bunun ülkelerin örgütlenmesine, kültürlerin
birbirleriyle olan ilişkilerine, güç ilişkilerine, yönetim biçimlerine yönelik
yapmış olduğu muazzam etkileri burada tüketemeyiz ama sonuç olarak bu
teknolojik değişiklikler beraberinde her toplumun ortak kaderi ve geleceği için
kritik rolü üstlenmiş olan askeriyeyi de derinden değiştiriyor. Artık sayılara
ilişkin şu kadar asker, bu kadar asker, bunların bir önemi kalmıyor.
Unutmayalım, İkinci Dünya Harbi’nde malum Japonlar ve Almanlar yenildiğinde,
1945 yılında, Amerikalılar Pasifik’te bir harekât planlamışlardı Japonları
teslim almak için 3 milyon askerle birlikte fakat o zaman şöyle bir hesap kitap
yaptılar: “Biz bu harekâtı gerçekleştirir ve Japonya’yı istila edersek bu
süreçte 560 bin civarında Amerikan denizcisini kaybedeceğiz, bunları
kaybetmeyelim. Ne yapalım? Enola Gay’la atom bombasını Hiroşima’ya gönderelim,
biz öleceğimize onlar ölsün.” şeklinde, bir tane pilot -bu Enola Gay de onun annesinin
adıdır- gönderdiler, o da kırmızı bir butona basıp 350 bin kişiyi, çoluk
çocuğu, hayvanı, börtü böceği, her şeyiyle birlikte Hiroşima’da 6 Ağustos
1945’te katletti. Şimdi bu da tabii teknolojik bir değişim ama aynı zamanda
hayatın dramatik bir gerçekliği. Her şey çok değişiyor. Bizim de askerliği,
yeni bir konseptte, bu teknolojik değişimin esasları üzerine etkileyici bir
şekilde örgütlememiz çok önemli. Bu yasanın amacı, esas itibarıyla sayıya
yaslanan konvansiyonel manada bir askerî yapılanmadan çok, zamanın ruhuna
uygun, Türkiye'nin bölgedeki pozisyonu çerçevesinde güçlü, etken ve muhakkak
caydırıcı bir askerî güç oluşturma hedefidir, buna yönelik yapılan bir
çalışmanın parçası olarak bu askerlik yasası düzenlenmiştir. Ümit ve temenni
ederiz ki… Askerliğin temel mantığı savaşmak değil, caydırıcı olmak.
Atalarımızın söylediği gibi “Hazır ol cenge eğer ister isen sulhusalah.”
derler. Bizim de amacımız caydırıcı niteliği son derece baskın, etkileyici,
güçlü, teknolojik donanımı gayet yerinde, sadece bu ülkedeki insanların hak ve
hukuklarını değil bölgedeki insanların da aynı zamanda kaderleri ve geleceğine
ilişkin, ahlaki ve insani normlar istikametinde bir görev ifa edebilecek,
uluslararası hukuk çerçevesinde, bir güçlü yapıyı burada kurabilmektir. Eminim
ki böyle bir yapı, böyle bir rol çerçevesinde bir örgütlenme, sadece AK PARTİ
olarak bizim değil aynı zamanda bütün siyasi partilerin yaklaşımıdır,
değerlendirmesidir. Arada farklar olabilir tabii. Bunları yanlış-doğru olarak
değerlendirmek -yasaya ilişkin hususları söylüyorum- çok doğru olmaz. Belki
göreceli bir şekilde bunlar okunabilir yani yaklaşımlar, “Öyle olmasın, böyle
olsun.” şeklindeki değerlendirmeler için söylüyorum. 
Ama sonuç
olarak, halka ilişkin bir tanım vardır. 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Bostancı.
MEHMET NACİ
BOSTANCI (Devamla) - İtalyan Siyaset Bilimci Gramsci aslında güzel bir tanım
yapmış, “Halk çıkarları itibarıyla birbirinden farklı olan ama bir siyaset ve
ortak hedefler istikametinde bir araya getirilebilir topluluktur.” diyor.
Hakikaten insanlar arasında farklılıklar vardır köyde yaşayan, şehirde yaşayan,
işçisi, patronu, kendi içinde çıkar çelişkileri de vardır ama büyük çıkar,
ortak çıkarlar etrafında insanları bir araya getirebilmek mümkündür. Bunu
üstlenecek olan da siyasettir. 
Halk tanımından
hareketle esasen bizim de askeriyeye ilişkin yaklaşımımız farklı
değerlendirmeler, farklı görme biçimleri, farklı okumalar… Bunların hepsini
hesaba katarak çünkü buradaki insanlar aynı zamanda halkı temsil ediyorlar,
onlar çerçevesinde, onları dikkate alan, onları önemli gören, onları katkı
verecek kıymetli unsurlar olarak değerlendiren bir yaklaşımla bu yasayı
tekemmül ettirmekti. Bu istikamette çalıştık. İnşallah, bugünkü çalışmayla
birlikte güzel bir müzakere ve her ne yaparsak ortak bir mutabakatla bu işi
bağlayacağız, hayırlı olur diyorum. 
Saygılarımı
sunuyorum. (AK PARTİ ve MHP sıralarından alkışlar) 
BAŞKAN –
Teşekkür ediyorum Sayın Bostancı.
Halkların
Demokratik Partisi Grubu adına Sayın Oluç, buyurun. (HDP sıralarından alkışlar)

HDP GRUBU ADINA
HAKKI SARUHAN OLUÇ (İstanbul) – Sayın Başkan, değerli vekiller; hepinizi
saygıyla selamlıyorum.
Evet, doğru,
1927’den sonra ilk kez enine boyuna bu konunun ele alınıp tartışılıyor olması,
Mecliste değerlendiriliyor olması şüphesiz ki önemli bir adımdır, bunu yok
saymamak gerekiyor.
Bu kanun
teklifiyle 211 sayılı Türk Silahlı Kuvvetleri İç Hizmet Kanunu ve 926 sayılı
Türk Silâhlı Kuvvetleri Personel Kanunu üzerinde düzenlemeler yapılmaktadır. 
Biz bu maddeler
tartışılırken ilk iki bölümde olduğu gibi üçüncü bölümde de aynı tutumumuzu
sürdüreceğiz. Bu bölümlerde esas itibarıyla iki konu üzerinde tartışmayı
sürdürdük çünkü detaydan önemlisi bu konulardaki temel yaklaşım bizim açımızdan
önemliydi.
Şimdi, biliyoruz
bu Meclisteki partilerin, grupların içinde bizim bu temel yaklaşımımızı doğru
bulmayan, eleştiren çok sayıda vekil var fakat biz yine de bu temel
yaklaşımımızı tartışmayı ve bu konudaki görüşlerimizi açıklamayı önemli
buluyoruz.
Biz Halkların Demokratik
Partisi olarak zorunlu askerliğin kaldırılmasını savunduk Meclisteki bu
tartışmada ve bunu savunmaya da devam ediyoruz. Çeşitli nedenleri var bunun.
Yani zorunlu askerliğin, gençlerin -bir kısmının en azından diyelim- sosyal ve
ekonomik yaşamdan uzaklaşmasına neden olduğunu düşünüyoruz ve kimse zorla
askere alınmamalıdır, zorunlu askerliğin devam ettiği durumlarda ise vicdani
ret hakkı tanınmalıdır diyoruz. 
Şimdi “vicdani
ret hakkı” kavramını çok tartışmalı bulan arkadaşlarımız olduğunu da biliyoruz
ama buradaki mesele, bu kavramın kendisinin kullanılmasından daha öte, bu
kavramın içeriğinin ne olduğunu, bu anlayışın ne olduğunu değerlendirmektir
esas itibarıyla. 
Şimdi, bakın,
daha evvel de vurguladık, Türkiye'nin imzasının bulunduğu uluslararası
sözleşmeler, Avrupa İnsan Hakları Sözleşmesi, Avrupa İnsan Hakları Mahkemesi
kararları ve aynı zamanda inanç ve vicdan özgürlüğü hakkını da kabul eden
Türkiye’nin Anayasası aslında “vicdani ret hakkı” dediğimiz meselenin -ki bu
bir vicdani hizmet hakkıdır, biraz sonra oraya da geleceğim- yasalaştırılmasını
gerekli kılar bizce. Yani eline silah almak istemeyen gençlerin zorunlu
askerlik yapmama hakkının güvence altına alınması gerekir. Bunun sayısının kaç
olacağının bir önemi yoktur esas itibarıyla, ilkesel olarak bir haktan söz
ediyoruz. 
Zorunlu askerlik
yapmak istemeyen gençler için kamu hizmeti bir opsiyon olarak
düşünülebilmelidir ve bu bir hak olarak var olmalıdır. Bunun örneklerine
Avrupa’da ve dünyanın birçok ülkesinde rastlamak mümkündür. O örnekleri de
şimdi size biraz açmaya çalışacağım. 
Bakın, Avrupa
Konseyinin kurucu ülkelerinden bir tanesidir Türkiye ve şu anda Avrupa Konseyi
ülkeleri arasında vicdani ret hakkını tanımayan sadece Türkiye ile Azerbaycan
vardır, bunun dışındaki bütün üye ülkeler bu hakkı tanımışlardır. 
Şimdi, zorunlu
askerlik, belirli bir yaşa ulaşmış olanların -ülkemizde genellikle erkek nüfus
açısından bu geçerli- belirli bir süre boyunca kamu hizmetini yerine getirmesi
anlamına gelmektedir. Şimdi, biliyorum, arkadaşların bir kısmı diyecektir: Yani
askerlik hangi kamu hizmeti? Evet, arkadaşlarımızın birçoğu bunu bir vatan
hizmeti olarak tanımlamaktadır. Doğru fakat aslında vatan sadece topraklardan
oluşmadığı için, onun üstünde yaşayan insanlar ve toplumdan da oluştuğu için bunu
bir kamu hizmeti olarak değerlendirmek mümkündür.
Söz konusu kamu
hizmeti çoğunlukla zorunlu askerlik olarak geçerli oluyor. Ancak, dediğim gibi,
bazı ülkelerde başka alanlarda da bu kamu hizmeti verilebiliyor, alternatif bir
kamu hizmeti anlayışı geliştirilebiliyor. Bakın, örnekleri var; mesela
Almanya’da her yetişkin, askerlik hizmeti yapmak zorundadır yani zorunlu
askerlik vardır ama vicdani ret hakkı da vardır. Askerlik yapmak istemeyenler
genellikle dokuz ay kadar anaokulları, hastaneler, rehabilitasyon merkezleri,
huzurevleri gibi kurumlarda çalışmaktadırlar ve bu sivil hizmeti, kamu
hizmetini yerine getirirken de askerî kışlada değil evlerinde yaşamaktadırlar.
Başka örnekler vardır, Kızılhaçta özellikle, başlıca personel arasında bu hakkı
kullanmak isteyenler yer almaktadır, sadece Almanya’da değil Avrupa’nın diğer
ülkelerinde de. Avusturya’da mesela vicdani retçiler için 8 ay zorunlu
askerliğe karşılık 12 ay kamu hizmeti şartı bulunmaktadır yani zorunlu
askerlikten daha fazla kamu hizmeti şartı vardır. Yunanistan’da bu 12 ay
zorunlu askerliğe karşılık 24 ay kamu hizmeti olarak şekillenir. Polonya’da 12
ay askerlik hizmetine karşılık 18 ay kamu hizmeti olarak şekillenir. İsveç’te
7,5 ay askerlik hizmetine karşılık 7,5 ay kamu hizmeti olarak öngörülür. Yani
örnekleri tek tek artırmak mümkün, zamanımız sınırlı olduğu için isimlerini
söylüyorum: Avusturya, Estonya, Finlandiya, İsviçre, Yunanistan, Tayvan.
Bunların hepsinde askerlik hizmeti yerine kamu görevi seçeneği mevcuttur. 
Şimdi,
dünyada -bu aslında burada çok fazla tartışılmadı ama yapılan işin bununla çok
alakalı olduğunu da hepimiz biliyoruz- özellikle son dönemlerde profesyonel
ordulara geçiş söz konusudur. Mesela 27 Avrupa Birliği üyesi ülkeden 21’inde
zorunlu askerlik yoktur, 28 NATO ülkesinin 23’ünde profesyonel ordu mevcuttur.
Özellikle 2000’li yılların başlarından itibaren zorunlu askerliğin yerini
giderek profesyonel ordulara terk ettiğini biliyoruz ve burada da tartıştığımız
bugünkü konu elbette ki bununla ilgilidir. Biz burada bu meseleyi tartışırken
hep şunu vurguladık: “Zorunlu askerliğin kaldırılması gerekir ama bu sisteme
devam edilecekse de o zaman bir vicdani kamu hizmeti hakkının, Türkiye'de de
kullanmak isteyenler için tanınması gerekir.”
Bakın
“uluslararası kuruluşlar” dedim, iki örnek vermek istiyorum Birleşmiş Milletler
ve Avrupa Parlamentosu bağlamında. Bu konu aslında 19’uncu yüzyıldan beri
dünyada tartışılan bir konu ama özellikle 20’nci yüzyılın başlarında Birinci ve
İkinci Dünya Savaşı sırasında daha yoğun olarak ele alınıp değerlendirilen bir
konu. Günümüzde Birleşmiş Milletler İnsan Hakları Komisyonu ve Avrupa
Parlamentosu tarafından da bu, temel insani hak olarak kabul ediliyor.
Birleşmiş Milletler İnsan Hakları Komisyonu 1987/46 İlke Kararı’nda devletleri
vicdani ret hakkını tanımaya davet etmiş ve devletlerin bu hakkı kullananları
cezalandırmaktan kaçınmaları gerektiğini belirtmiştir. Birleşmiş Milletlerden
söz ediyoruz. Bunu takip eden yıllarda, 1989 yılında 59 İlke Kararı’nda
Komisyon bir adım daha atmıştır ve vicdani ret hakkının İnsan Hakları Evrensel
Beyannamesi madde 18’de ve Medeni ve Siyasi Haklara İlişkin Uluslararası
Sözleşme madde 18’de tanınan inanç özgürlüğünün bir parçası olduğunu
belirtmiştir. Devam etmiştir, 1993’te 84 İlke Kararı, 1995’te 83 numaralı İlke
Kararı, 1998’de 77 numaralı İlke Kararı’nda da aynı ilkeler tekrarlanmış ve
genişletilmiştir. Bu ilke kararları doğrultusunda da Birleşmiş Milletler
Komisyonu devletleri kanunlarını ve uygulamalarını gözden geçirmeye, vicdani
retçiler için af ve hakların iadesi uygulamalarını yürürlüğe koymaya
çağırmıştır. 
Şimdi, bütün
bunları niye söylüyorum? Anayasa’mızın 90’ıncı maddesi der ki: “Uluslararası
sözleşmeler iç hukuktan daha üstün ve geçerlidir.” Amir hükmüdür yani. “Bir iç
hukuk ile uluslararası sözleşme arasında bir tartışma çıktığında amir hüküm
uluslararası sözleşmedir.” der Anayasa’nın 90’ıncı maddesi. Dolayısıyla
Türkiye’de vicdani ret yasasının olmayışı ya da bu açıdan yasada herhangi bir
maddenin olmayışı bu talebi bir hak olmaktan çıkarmaz aslında çünkü
Türkiye’nin, altında imzası olan 2 büyük sözleşme vicdani ret talebine hukuki
dayanak oluşturur. Bir tanesi Birleşmiş Milletler Medeni Haklar Sözleşmesi,
diğeri de Avrupa İnsan Hakları Sözleşmesi’dir. O açıdan, baktığımızda, bu
konunun tartışmasının biz önemli olduğunu düşünüyoruz. Evet, 1927’den sonra ilk
kez Mecliste bu konu enine boyuna tartışılıyordur -askerlik meselesi- yasa
anlamında ama biz öyle inanıyoruz ki vicdani ret hakkı ya da vicdani kamu
hizmeti hakkı mutlaka ama mutlaka önümüzdeki yıllarda Türkiye’nin de tartışması
gereken ve sorunları aşma konusunda bir yol olarak benimsemesi gereken bir
haktır diye düşünüyoruz. Çünkü bugün de dün de evvelsi gün de yaptığımız bütün
tartışmalarda, daha önce komisyon tartışmalarında da çok açık olarak görüldü ki
bu alanda Türkiye’de yaşanan bir sorun var. Bu da yeni değil yani 1970’li
yıllardan bugüne kadar uzayıp gelen bir sorun. Nedir o? 
(Mikrofon
otomatik cihaz tarafından kapatıldı)
BAŞKAN –
Tamamlayın Sayın Oluç.
Buyurun.
HAKKI SARUHAN
OLUÇ (Devamla) - Bakaya ve askere gitmedikleri için kaçak durumuna düşmüş
olanların durumu ve bundan dolayı da çeşitli uygulamalar. Ben hatırlıyorum,
1970’li yıllardan bugüne kadar birçok uygulama denendi bu konuda, en son şimdi
bedellinin sürekli hâle getirilmesi benimsenmiş oluyor. Yani daha evvel ben
kendim de dört ay bedelsiz askerlikten faydalanmıştım, çok farklı uygulamalar
oldu, onun için bu örneği veriyorum. Öyle inanıyoruz ki bu bedellinin sürekli
hâle getirilmesi de bu sorunu tam olarak çözmeyecektir önümüzdeki yıllarda. O
zaman bir vicdani kamu hizmeti hakkının tanınması önümüzü biraz daha açan,
Türkiye toplumunu biraz daha demokratikleştiren ve toplumdaki kamu hizmeti
anlayışını geliştiren bir noktaya doğru ilerleyecektir.
Dinlediğiniz
için çok teşekkür ederim. (HDP sıralarından alkışlar)
BAŞKAN –
Teşekkür ediyorum.
Birleşime on beş
dakika ara veriyorum, grup başkan vekillerimizi arkaya davet ediyorum lütfen.
Kapanma Saati: 17.21
ÜÇÜNCÜ OTURUM
Açılma Saati: 17.46
BAŞKAN: Başkan Vekili Süreyya Sadi BİLGİÇ
KÂTİP ÜYELER: Mustafa AÇIKGÖZ (Nevşehir), Nurhayat ALTACA KAYIŞOĞLU
(Bursa) 
----- 0 -----
BAŞKAN – Türkiye
Büyük Millet Meclisinin 92’nci Birleşiminin Üçüncü Oturumunu açıyorum. 
69 sıra sayılı
Kanun Teklifi’nin görüşmelerine devam ediyoruz.
Komisyon?
Yerinde.
Şimdi, şahıslar
adına ilk söz Isparta Milletvekili Sayın Uğur Gökgöz’ün.
Buyurun Sayın
Gökgöz.
MEHMET UĞUR
GÖKGÖZ (Isparta) – Sayın Başkanım, sayın milletvekilleri; Türkiye Büyük Millet
Meclisi Millî Savunma Komisyonunda kabul edilen ve Meclis Genel Kurulumuzda
görüşülmekte olan Askeralma Kanunu Teklifi üzerinde şahsım adına söz almış
bulunmaktayım. Bu vesileyle sizleri saygıyla selamlıyorum.
Sözlerime
başlarken Trabzon Araklı’da sel felaketi dolayısıyla hayatını kaybeden
vatandaşlarımıza Allah’tan rahmet, kederli ailelerine başsağlığı diliyorum.
Bununla birlikte, geçtiğimiz gün seçim bölgem Isparta Gelendost Yeşilköy’ümüzde
sel felaketi olmuş; ayrıca dün de Eğirdir, Serpil ve Yukarı Gökdere
köylerimizde dolu afeti yaşanmış, elma ve kiraz ağaçlarımız zarar görmüştür.
Sayın valimizin koordinesinde yetkililerimiz zararın tazmini noktasında
işlemler yapmaktalardır. Devletimiz, Hükûmetimiz güçlüdür. Maddi zararları
telafi edebiliriz, yeter ki cana ziyan gelmesin. Bu vesileyle, hemşehrilerime
geçmiş olsun dileklerimi buradan iletiyorum. 
Bugün,
bu Gazi Meclis çatısı altında askerlikte devrim niteliğinde bir reformu hayata
geçiriyoruz. Özellikle vatani görevini henüz tamamlamamış olan gençlerimiz ve
silah altındaki er ve erbaşlar tarafından çok yakından takip edilen bu kanun
aslında yılların bir beklentisiydi. Mevcut sistemin günümüz şartlarında
gençlerimizin ve ailelerinin beklentisini karşılayamadığı çok açıktır. 
Peki,
nedir mevcut sistemin eksiklikleri? Niçin bu değişiklik kaçınılmazdır diyoruz?
Gençlerimizin gerek eğitim gerek iş hayatında kariyer planlarının onları
giderek daha ileri yaşlarda askere gitmeye zorlaması, ülkemizin artan nüfusu
sebebiyle askerlik çağına gelen gençlerimizin sayısında sürekli yığılmaların
yaşanması hepimizin bildiği sıkıntılardır. 
Mevcut
yasanın biraz daha teknik aksaklıklarını ele almak gerekirse, hepimizin bildiği
gibi, günümüzde askerî alandaki operasyonel faaliyetlerin ve araç gereç
kullanımı için verilen eğitimlerin maliyeti bu işin ehilleri eliyle yapılmasını
zorunlu kılmıştır. Zaten zorunlu askerlik görevini yerine getirmekte olan
yükümlüler daha çok kıta görevlerinde, geri hizmetlerde
değerlendirilmektedirler. Ayrıca, kısa süreli eğitimle sahaya sürülen
askerlerin can güvenliğini sağlamak da zorlaşmaktadır. Nitekim ülkemiz epeyce vakittir
planlı ve bilinçli bir şekilde profesyonel askerliğe geçmektedir. 
Bugün,
toplamda 419 bin olan Türk Silahlı Kuvvetleri mevcudumuzun 200 bine yakını yani
yaklaşık yarısı subay, astsubay, yedek subay, uzman, sözleşmeli er, erbaş
kadrolarındaki muvazzaf personellerden oluşmaktadır. Kritik görevlerde,
özellikle terörle mücadelede vazife üstlenen tüm birliklerimiz muvazzaf
askerlerden teşekkül etmektedirler. 
Daha önce de
belirttiğim gibi, yükümlüler daha çok kıta görevlerinde, diğer hizmetlerde
değerlendiriliyor. Yeni askerlik kanunuyla yükümlülerin yarıya yakını hemen
terhis olacak, kalanları görevlerine devam edecektir. Dolayısıyla yeni askerlik
sistemine geçilmesiyle ne ülkemiz sınırları içinde ne de sınırlarımız dışında
hiçbir aksaklık yaşanmayacaktır. Bu düzenleme bir yandan profesyonel askerliği
yaygınlaştıracak, diğer yandan da bu ülkenin tüm evlatlarının temel askerî
eğitimden geçmesini sağlayacak bir anlayışla hazırlanmıştır. Hepimizin bildiği
gibi, tarih kitaplarında Türk milleti için “asker millet” veya “ordu millet”
tanımlamaları yapılır. Böyle bir milletin evlatlarının askerlikle ilişkisini
tümüyle kesmek düşünülemez. Yeni sistemde bedelli askerlik yapma hakkını
kazanan herkes bir aylık temel eğitimden geçecektir.
Burada hazır
profesyonel askerlikten bahsetmişken bir bilgi daha vermek istiyorum. NATO
içindeki ülkelerin orduları yeniden yapılandırılmaktadır. Dünyanın 40 ülkesinde
askeri olan İngiltere’nin kara kuvvetleri sayısı 112 binler civarında, yine
Fransa’nın da 100 bin civarındadır. Bizdeki sayının 419 bin olduğunu biraz önce
belirtmiştim. Fakat burada önemli bir husus var: Orduların gücü salt asker
mevcuduyla değil, teknolojiyi kullanan eğitimli personelle birlikte
değerlendirilmektedir. Bütün bu unsurlar dikkate alındığında, Türkiye’nin
profesyonel askerliğe geçiş adımlarının ne kadar kıymetli olduğunu bir kere
daha vurgulamak isterim. 
(Mikrofon
otomatik cihaz tarafından kapatıldı)
BAŞKAN – Sayın
Gökgöz, tamamlayın lütfen. 
Buyurun. 
MEHMET UĞUR
GÖKGÖZ (Devamla) – Altını çizerek ifade etmek istiyorum ki yeni sistemle Türk
Silahlı Kuvvetlerinde zafiyet oluşacağı iddialarının hiçbir temeli yoktur. 
Bu düzenlemenin
bir kez daha ülkemize, milletimize ve gençlerimize, Türk Silahlı Kuvvetlerimize
hayırlı olmasını diliyor, pazar günü yapılacak olan İstanbul Büyükşehir
Belediye Başkanlığı seçiminin ülkemiz, milletimiz, özellikle İstanbul’umuz için
hayırlara vesile olmasını Cenab-ı Hak’tan niyaz ediyor, “İstanbul daha güzel
olacak” diyor, Genel Kurulu saygıyla selamlıyorum. (AK PARTİ sıralarından
alkışlar)
BAŞKAN
– Teşekkür ediyorum Sayın Gökgöz.
Pozitif
ayrımla sürenizi uzatabilirdik biraz daha biz. 
MEHMET
UĞUR GÖKGÖZ (Isparta) – Teşekkür ediyorum Başkanım. 
BAŞKAN
– Şahıslar adına diğer söz Sayın Haşim Teoman Sancar’ın.
Buyurun
Sayın Sancar. (CHP sıralarından alkışlar) 
HAŞİM
TEOMAN SANCAR (Denizli) – Sayın Başkan, değerli milletvekili arkadaşlarım;
öncelikle, üç günden bu yana mesai harcayarak Türkiye'nin ve ülkemizin en ulvi,
en kutsal, en önemli değeri üzerine bir yasa çıkarıyoruz. İnşallah bu yasa her
zaman söylediğimiz gibi hak, hukuk ve adalet çerçevesinde, eşitliği öngören,
her vatandaşımızın askerlik yasalarına, her vatandaşımızın da bedelli
askerlikle ilgili birçok imkânı sağlamasına vesile olur. 
Birkaç
günden beri eleştirilerimizin bazı noktaları bedelli askerlik üzerineydi. İşte,
bedelli askerlikteki rakamların artışı, ayrıca bedelli askerlikteki kontenjanın
gelmesi, kuraya tabi olması gibi konular aslında geçmişten bu yana devam eden
460 binlik yoklama kaçağı ve bakaya arkadaşlarımızı çözmüyor idi.
Ama
ben bugün başka bir yönüne de gelmek istiyorum: Cumhuriyet Halk Partisi olarak
her zaman ana görüşümüz Türk Silahlı Kuvvetlerimizin siyasetüstü bir unsur
olduğudur. Mesela, hep Türk Silahlı Kuvvetlerini konuşuruz ama bu Türk Silahlı
Kuvvetlerinin bir başkomutanı vardır, başkomutanımız nedir? Cumhurbaşkanıdır.
Yani Türkiye Büyük Millet Meclisinin manevi varlığından ayrılmayan ve
Cumhurbaşkanı olarak Türk Silahlı Kuvvetlerine başkomutanlık yapan bir kişidir.
Böyle baktığımız zaman, her zaman askeri siyaset dışında tutma çabasında olduk
ama bir sene öncesine kadar bu 1923 yılından bu yana devam etmekteyken bugün
Başkomutan, yani şu anda sizlerin geçirdiği yasayla AK PARTİ Genel Başkanı
belli konularda askeri de taraflı hâle getirmiştir. Örneğin, askere siyaset
yasaktır. Hiçbir albay, hiçbir binbaşı istifa edip belediye Meclis üyesi adayı
olamaz, milletvekili adayı olamaz, aynı zamanda belediye başkanı adayı da
olamaz; istifa edip geriye gelemez çünkü ama tüm memurlara aynı hakkı veririz.
Örneğin bir emniyet müdürü, bir vali istifa eder, adaylık için başvurur ama
ondan sonra aday olamadığı takdirde görevine geri döner ama biz askerimizi hep
bu konularda hassas görmüşüzdür. Neden? Tarafı olmasın, ideolojisi olmasın
diye. Örneğin bir asker derneğe üye olamaz, örneğin bir asker basına konuşamaz,
örneğin bir asker parti üyesi olamaz ama bunların tamamı Başkomutana serbest.
Bir belediye seçiminde dahi Başkomutan direkt taraf olabiliyor. İşte bir sene
evvel, Başkomutan olarak addettiğimiz ve ordunun, Allah korusun, olağanüstü
hâllerde yönetimini sağlayacak kişinin siyasetten ayrı olmasını, Türkiye’nin
tamamını kapsamasını bu sebeple istemiştik, bu sebeple önermiştik. Yani İç
Hizmet Kanunu’nda Türk Silahlı Kuvvetlerinin her zaman farklı bir görevi, farklı
bir konumu, farklı bir değeri olmuştur. Böyle baktığınız zaman Sayın
Cumhurbaşkanı da Türk Silahlı Kuvvetlerinin Başkumandanıdır. Başkumandan olarak
yönettiği ordusunda eğer askerin siyaset yasağı varsa, askerin bu anlamda her
türlü siyasi toplantıya, beyana, seçime girme yasağı varsa, aday olmak için
istifa ettiğinde geri dönemiyorsa Sayın Başkomutanın da bu anlamda taraflı
olmaması gerekir, bir siyasi partinin genel başkanı olmaması gerekir,
beyanlarında bu ayrılığı sağlaması gerekir.
Ve
ben yine söylüyorum: Eğer bugün bu yasa çıkıyor ise, bu yasadaki tüm partiler
fikirlerini bildiriyorlarsa bu, Türkiye Cumhuriyeti’ndeki tüm vatandaşlarımızın
bu yasadan eşit faydalanmaları adınadır. Ve bu vesileyle de kışladaki asker
kardeşlerimiz de inşallah bu kararın, bu yasanın sonunda evlerine
kavuşacaklardır. Ama bedelli askerlik konusunda hâlâ görüşmelerimiz devam
etmekte ve bir ortak karar adı altında, inşallah kuraya tabi tutulmadan yoklama
kaçaklarının ve bakaya kardeşlerimizin de çözüme kavuşacağına yürekten inanıyoruz.
Yine de 31 bin liralık bedelin hâlâ konuşuluyor olması, 15 bin liraya göre
baktığınızda 2 katından fazla olması, hâlâ eşitlik ve adalet ilkesine
aykırıdır. Ben yine söylüyorum ki Cumhuriyet Halk Partisinin geçmişten bu yana
anlayışı şudur: Türkiye Cumhuriyeti’nin şanlı Silahlı Kuvvetleri, inşallah
ordumuz ülkemizin gurudur, şerefidir, onurudur.
Bu
vesileyle, cumhuriyetin kuruluşundan bu yana büyük zaferler kazanarak bugün bu
masalarda özgürce siyaset yapmamıza vesile olan ebedî Başkumandanımız, ilk
Başkumandanımız Gazi Mustafa Kemal Atatürk’ü saygıyla, sevgiyle, minnetle,
şükranla anıyorum.
Hepinize
saygılar sunuyorum.
Hayırlı
olsun diyorum.
Sağ
olun. (CHP ve İYİ PARTİ sıralarından alkışlar)
BAŞKAN
– Teşekkür ederim.
Soru-cevap
işlemi yok.
Üçüncü bölüm
üzerindeki görüşmeler tamamlamıştır. 
Şimdi üçüncü
bölümde yer alan maddeleri, varsa o maddeler üzerindeki önerge işlemlerini
yaptıktan sonra ayrı ayrı oylarınıza sunacağım.
61’inci madde
üzerinde iki adet önerge vardır, okutup aykırılık sırasına göre işleme
alacağım.
Türkiye Büyük Millet Meclisi Başkanlığına
Görüşülmekte
olan 69 sıra sayılı Kanun Teklifi’nin 61’inci maddesinin (1)’inci fıkrasında
geçen “Bakanlıkça” ibaresinin “Bakanlık tarafından” olarak değiştirilmesini arz
ve teklif ederiz.
 Garo
Paylan Hakkı Saruhan Oluç Kemal
Peköz
 Diyarbakır İstanbul Adana
 Semra
Güzel Nusrettin
Maçin
 Diyarbakır Şanlıurfa
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU BAŞKANI İSMET YILMAZ (Sivas) – Katılmıyoruz Muhterem Başkanım.
BAŞKAN – Komisyonun
katılmadığı önerge üzerinde söz talebi var.
Sayın Paylan,
buyurun. (HDP sıralarından alkışlar)
GARO PAYLAN
(Diyarbakır) – Sayın Başkan, değerli milletvekilleri; hepinizi saygıyla
selamlıyorum.
Değerli
arkadaşlar, memleketin güvenliğini konuşuyoruz, hem sınırlarımızın güvenliğini
hem de iç güvenliği konuşuyoruz. Ancak baktığımızda, yüz yılı aşkın süredir ne
hikmetse, ne güvenliğimizi sağlayabildik ne iç barışımızı sağlayabildik ne de
komşularımızla barışımızı sağlayabildik. Askerlik Yasası da son derece sığ bir
şekilde tartışılıyor maalesef. İşte, bedelli askerlik olsun mu; altı ay mı
olsun, dokuz ay mı olsun? Maalesef arkadaşlar, bu sığlıkta tartışıyoruz. Oysa,
bakın -Plan ve Bütçe Komisyonunun üyesiyim arkadaşlar- dört yıl önce bütün
güvenlik rakamlarına harcadığımız rakam 40 milyar TL’ydi yani 40 katrilyon,
2019’da 160 milyar TL. Yani dört yılda 4 kat artmış arkadaşlar. Gelin, bunu
tartışalım. 4 kat artmış da huzurumuzu mu sağlamışız, refahımızı mı sağlamışız,
iç barışımızı mı sağlamışız, komşularla barışımızı mı sağlamışız? Hayır. Ama
bunu tartışmıyoruz, bedelli 30 bin lira mı olsun, 10 bin lira mı olsun;
askerlik altı ay mı olsun, dokuz ay mı olsun, maalesef bunu tartışıyoruz. Bu
sığlık, maalesef bu Meclise yakışmıyor arkadaşlar. Gelin, daha derinlemesine,
ülkenin güvenlik meselesini nasıl sağlayacağımızı hep beraber konuşalım. 
Bakın
arkadaşlar, bu yasa teklifinde adalet yok, vicdan yok, inanın eşitlik de yok.
Bunlar Anayasa’da geçen ibareler, “eşitlik” “adalet” “vicdan” ama bu yasal
düzenleme bütün bu ibarelerden yoksun. Neden biliyor musunuz? Çünkü arkadaşlar,
tekrar zorunlu askerliği getirdik. Bakın, belki 1927’de bu askerlik yasası
geldiğinde o zaman normaldi, 1930’larda, 1940’larda, 1950’lerde normaldi ama
bütün demokratik ülkeler artık bu zorunlu askerlik meselesini rafa
kaldırmışlar, vatandaşlarına zorla askerlik yaptırmıyorlar, vicdani ret hakkını
savunuyorlar. Bakın, bu yasal düzenlemede vicdan da yok. 
Bakın, mesela
ben, öldürmeyi reddeden birisiyim, zorla askere alındım, zorla elime silah verildi
ama ben kimseyi öldüremezdim arkadaşlar çünkü ben öldürmeyi reddediyorum -benim
gibi öldürmeyi reddeden milyonlarca antimilitarist insan var bu ülkede- ama
beni bir okula koysaydınız, bir hastaneye koysaydınız, bir kreşe koysaydınız,
emin olun, ben orada çok faydalı olurdum; vatana, millete, çocuklara, hastalara
çok faydalı olurdum ama zorla sekiz ay askerlik yaptırıldı, silahı elime
aldığımda ne yapacağımı bilemedim, zorla elime silah verildi. Benim gibi bakan,
vicdani ret hakkını kullanmak isteyen milyonlar var. Vatana böyle hizmet
edilmesine niye engel oluyoruz? Neden 2019 dünyasında bunları tartışamıyoruz
bütün medeni ülkeler bunları aşmışken?
Bakın, bu yasa
eşitlikten de yoksun arkadaşlar. Anayasa’nın amir hükmüdür eşitlik. Ya, 31 bin
lira bedel koymuşsunuz Sayın Bakanım, 31 bin lira bedel. Milyonlarca gencimiz
işsiz arkadaşlar, işsiz, bırakın asgari ücreti, işsiz.
İSMET YILMAZ
(Sivas) – Biz onlara para vereceğiz. 
EBRÜ GÜNAY
(Mardin) – Hatibi dinleyelim. 
GARO PAYLAN
(Devamla) - Milyonlarca vatandaşımız asgari ücretten maaş alıyor. 2 bin lira
asgari ücret alsa bile beş ayda 10 bin lira yapar. Nasıl 31 bin lira
koyarsınız? Bu vatandaşımız kura bile olsa o kuraya katılabilecek mi?
Zenginlere bedelli askerlik yaptıracaksınız, yoksullar gidip askerlik yapacak.
Bu olmaz, bu kabul edilemez. Bu anlamda, eşitlikten de yoksun arkadaşlar bu
bedelli askerlik yasa teklifi. 
Bakın, eşitlik
meselesi gündeme gelmişken, Osmanlı’dan bir tartışmayı da gündeme getireyim.
Denirdi ki hani: “Osmanlı’da Hristiyanlar askerlik yapmazdı, aman da ne güzel.”
Hiç de öyle değil arkadaşlar, biliyor musunuz? Çünkü cizye vergisi verirdik
biz, cizye vergisi, zorla alınırdı. “Siz askerlik yapmıyorsunuz, sizden cizye
vergisi alacağız.” derlerdi ve Islahat Fermanı’yla bu verginin adı “bedel
vergisi” oldu yani “bedelli” lafı oradan geliyor. Bedel bizden alınırdı,
Hristiyanlardan ama ayrımcılıkla karşı karşıya kalırdık. Hristiyanlar
Osmanlı’da asker olma mücadelesi verdiler. Niye? Ayrımcılığa uğramamak için, o
ağır bedeli ödeyemedikleri için ve bir arada herkes… Konu vatan güvenliğiyse
hep beraber bu vatan güvenliğini sağlayalım diye. Ama bu hak ancak İkinci
Meşrutiyet’ten sonra alınabildi. 1909’da kanun geçti ve “Herkes asker olacak.”
dendi. O zamanın ruhuydu, o eşitlik mücadelesiydi. Ama 2019 dünyasında “31 bin
liraya bedelli askerlik yaptırıyorum.” denmesi bizler adına utançtır
arkadaşlar. 250 bin dolara vatandaşlık veriyoruz, 31 bin liraya da askerlik
yaptırıyoruz. Nerede kaldı değerler? Nerede kaldı gerçek anlamda vatan
savunması? Bütün bunları tartışmalıyız, bakın, derinlemesine tartışmalıyız.
Merkezî bir anlayışla vatanın güvenliğini sağlayamıyoruz arkadaşlar,
antidemokratik bir anlayışla sağlayamıyoruz. 
(Mikrofon
otomatik cihaz tarafından kapatıldı)
BAŞKAN – Sayın
Paylan, tamamlayın.
GARO PAYLAN
(Devamla) - Bütün Meclisin ordusu değil, partinin ordusuna çevirirsek orduyu
veya emniyet güçlerini, Süleyman Soylu’nun baktığı gibi yüz yıldır olan
milliyetçi anlayış çerçevesinde, bir partinin polisi şekline çevirirsek işte
İstanbul adayını gidip takip eder, Sayın İmamoğlu’nu ama diğer anlamda Binali
Yıldırım’ı takip etmeyen bir polis gücüne dönüşür yani parti polisi hâline
gelir.
Bakın, pek çok
özel harekâtçı polise bakıyorum, ya MHP'ye ait bıyıklara sahipler ya AKP’ye ait
bıyıklara sahipler. 
METİN NURULLAH
SAZAK (Eskişehir) - Vatan sevgisi var, vatan sevgisi. 
GARO PAYLAN
(Devamla) – Bu anlamda parti ordusuna, parti polisine doğru gidiyoruz
arkadaşlar. Bütün bunları tartışmamız lazım. Merkezden değil, yerelden
yönetilen, yerele bağlı polis güçleri olması lazım. Oranın demografisini
anlayan, oradaki kimliği anlayan, oranın dilini bilen, oradaki vatandaşla
hemhâl olan demokratik bir yerel polis gücü, demokratik bir orduya ihtiyacımız
var, bütün bunları da derinlemesine tartışalım derim arkadaşlar.
Hepinize
saygılar sunarım. (HDP sıralarından alkışlar) 
ERKAN AKÇAY
(Manisa) – Sayın Başkan…
BAŞKAN – Sayın
Akçay, buyurun.
V.- AÇIKLAMALAR (Devam)
27.- Manisa Milletvekili Erkan Akçay’ın, Diyarbakır Milletvekili Garo
Paylan’ın görüşülmekte olan 69 sıra sayılı Kanun Teklifi’nin 61’inci maddesiyle
ilgili önerge üzerinde yaptığı konuşmasındaki bazı ifadelerine ilişkin
açıklaması
ERKAN AKÇAY
(Manisa) – Yani bu sayın konuşmacının bu tuhaf konuşmasını dinledik. “Ekmek
veririm, yemezsin; su içerim, içmezsin.” diye bir atasözü vardır, meramının ne
olduğunu da açıkça ifade etmedi. Şimdi, bıyıklara, sakallara vesairelere
birtakım tasnifler de getirdi. 
Bir taraftan sen
ötekileştirmekten vesaireden şikâyet edeceksin ama bir taraftan da
ötekileştireceksin. Bunun bir standardı yok, partilerin tüzüklerinde bıyığın…
Kendi sakalına sormak lazım yani onu da nasıl tanımlamamız lazım? Yani hadi
“MHP bıyığı” dediniz, kendi sakalına da ne sakalı diyelim şimdi? (MHP
sıralarından alkışlar) 
Böyle tuhaf
şeyde… İlla konuşacağım diye de insanların kendisini zorlamaması gerekir. (MHP
ve AK PARTİ sıralarından alkışlar) 
(Mikrofon
otomatik cihaz tarafından kapatıldı) 
BAŞKAN – Buyurun
Sayın Akçay.
ERKAN AKÇAY
(Manisa) - Bütün dünyada Amerika’sı, Rusya’sı, Çin’i, Avrupa’sı bilhassa bu
emperyalist devletlerin silahlı kuvvetlerini güçlendirmek, makine teçhizatını
artırmak için türlü fırıldaklar çevirdiği bir dönemde Türk Silahlı
Kuvvetlerinin bu önemli reformuna karşı çıkmak, acaba bu konuşmacının niyetinde
hangi emellere hizmet etmek düşüncesi yatıyor, doğrusu onu da ayrıca bir
sormak, sorgulamak gerekir. (MHP ve AK PARTİ sıralarından alkışlar) 
BAŞKAN –
Teşekkür ederim.
GARO PAYLAN
(Diyarbakır) – Sayın Başkan…
BAŞKAN – Buyurun
Sayın Paylan.
GARO PAYLAN
(Diyarbakır) – Sataşmadan söz istiyorum. 
BAŞKAN – Buyurun
Sayın Paylan kürsüye. (HDP sıralarından alkışlar) 
ERKAN AKÇAY
(Manisa) – Sataşmadık, cevap verdik Sayın Başkan. Oradan niye veriyorsun, ona
da yerinden ver.
VIII.- SATAŞMALARA İLİŞKİN KONUŞMALAR
1.- Diyarbakır Milletvekili Garo Paylan’ın, Manisa Milletvekili Erkan
Akçay’ın yaptığı açıklamasında şahsına sataşması nedeniyle konuşması
GARO PAYLAN
(Diyarbakır) – Değerli arkadaşlar, bakın, Meclisin bahçesinde bir yürüyün;
Meclisin bahçesinde Özel Harekât timleri var, ben bir gün yürürken gördüm ve
Özel Harekât timlerinin hepsi benim boyumda, dalyan gibi genç çocuklar,
memleketin evlatları. Arkadaşlar ama ne hikmetse hepsinde o bahsettiğim bıyık
vardı. 
MUHAMMED LEVENT
BÜLBÜL (Sakarya) – Algıda seçicilik.
GARO PAYLAN
(Devamla) – Oysa arkadaşlar, bakın, mesele şu: Arkadaşlar, bazı tanksavarlar,
sofistike silahlar, tanklar, toplar var Meclisin bahçesinde. 
Oysa, bakın,
arkadaşlar, memleketin polis gücü de demokratik bir polis gücü olmalı,
memleketin askeriyesi de demokratik bir askeriye olmalı yani heterojen olmalı,
tek bir partinin referansıyla polis gücüne üye atanmamalı. 
Bakın, bir de
arkadaşlar, böyle bir devrim yasasından bahsediyor MHP. Acaba 31 bin lira verip
de bedelli askerlik yaptırmanın hangi millî, hangi manevi duygularla bağdaştığını
da ben sizlerin vicdanına bırakıyorum arkadaşlar. 
Saygılar
sunarım. 
ERKAN AKÇAY
(Manisa) – Sayın Başkan…
BAŞKAN – Sayın
Akçay, buyurun. 
V.- AÇIKLAMALAR (Devam)
28.- Manisa Milletvekili Erkan Akçay’ın, Diyarbakır Milletvekili Garo
Paylan’ın sataşma nedeniyle yaptığı konuşmasındaki bazı ifadelerine ilişkin
açıklaması
ERKAN AKÇAY
(Manisa) – Sayın hatip kendi sakalına bir türlü yorum getirmedi. Bir bıyıktan
bile bu kadar irite olan, kendisini bu kadar bağnaz bir hükme bağlamış bir
kişinin değerlendirmelerini çok da itibara almamak gerekir. 
Teşekkür ederim.
BAŞKAN – “Dalyan
gibi bir kişinin.” diyorsunuz. “Dalyan gibi” kısmını unutmayalım, evet.
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Millî Savunma Komisyonu Raporu (S. Sayısı: 69)
(Devam)
BAŞKAN –
Önergeyi oylarınıza sunuyorum: Kabul edenler… Etmeyenler... Kabul edilmemiştir.
Diğer önergeyi
okutuyorum:
Türkiye Büyük Millet Meclisi Başkanlığına
Görüşülmekte
olan Askeralma Kanunu Teklifi’nin 61’inci madde 2’nci fıkrasındaki “mevcut
yönetmeliklerin” ibaresinden sonra “virgül(,)” konulmasını arz ve teklif
ederiz.
 Mehmet
Ali Çelebi Haşim Teoman Sancar Haydar
Akar
 İzmir Denizli Kocaeli
 Müzeyyen
Şevkin Servet Ünsal Hüseyin
Yıldız
 Adana Ankara Aydın
 Hüseyin
Avni Aksoy  İlhami
Özcan Aygun
 Karabük  Tekirdağ
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Katılamıyoruz Sayın Başkan.
BAŞKAN –
Komisyonun katılmadığı önerge üzerinde söz talebi var.
Sayın Yıldız,
buyurun. (CHP sıralarından alkışlar)
HÜSEYİN YILDIZ
(Aydın) – Sayın Başkan, değerli milletvekilleri; hepinizi sevgiyle, saygıyla
selamlıyorum.
İki gün önce
Trabzon Araklı sel felaketinde hayatını kaybeden vatandaşlarımıza Allah’tan
rahmet, ailelerine ve Trabzon halkına başsağlığı diliyorum.
Yine, Aydın’da,
iki gün önce, yoğun yağıştan ve fırtınadan dolayı İncirliova’da 5 bin dönümün
üzerinde pamuk alanı zarar görmüş ve Nazilli ilçemizde de çatılar uçmuş, çam
ağaçları yerinden sökülmüştür; çok ciddi derecede zarar var. Bütün Aydınlılara
“Geçmiş olsun.” diyorum. 
Değerli
arkadaşlar, iki haftadan beri, bu yasayla ilgili, arkadaşlar gelip görüşlerini
belirtiyor. Demin bir milletvekilinin dediği gibi, bedelli-ücretli olarak
düşündüğümüzde, Sayın Millî Savunma Bakanı “Asteğmenin aylığını 6’yla çarptık,
31 bin lira yapıyor.” dedi. Ama şunu söyleyeyim: 8 milyon işsizin içinde 2
milyon işsiz genç var arkadaşlar. Yani işi yok, işi. 2 milyon genç var. Asgari
ücret 2.020 lira. 6’yla çarptığın zaman 12 bin-15 bin lira civarında olması
gerektiği inancını taşıyorum. Evet, ben de aynı düşünceye katılıyorum. Bu 31
bin lirayı gariban, yoksul ailelerin çocuklarının ödeme şansı yok. Bu yasa,
ekonomik durumu iyi olan, zengin aileler için çıkarılmış bir yasadır. 
Değerli
arkadaşlar, iki: Şimdi düşünüyorum, bir ay bedelli askerlik yapacaklar. Diğer
taraftan da altı ay askerlik yapan gariban, yoksul ailelerin çocukları var. Ben
kendimi onların yerine koyuyorum. Paralı asker gelecek, orada, bölükte altı ay
askerlik yapan bir adamla beraber aynı yerde askerlik yapacak. O arkadaşların
psikolojisini hiç düşündünüz mü? Yani biz şu an bu yasayı gençler için
çıkarıyoruz ama gençlerin fikirlerini almıyoruz, problem burada. 
Şimdi,
ben düşündüğüm zaman, 2 kardeşi birbirine düşman ediyoruz aslında. Yani daha
gider gitmez nefret, kin orada başlıyor. Bizim önerimiz, en azından bu bir
aylık süreyi kaldıralım. Mevcut bedelli askerlik yapan arkadaşlarımız kendi
ilçelerinde ve illerinde, hastanelerde, okullarda, kreşte veya sivil savunma
ekiplerinde çalışabilirler. Niye diyoruz? Çünkü zaten oraya giden, bir ay
askerlik yapan… Arkadaşlar, bir ay askerlik yapan ne öğrenecek orada ya? Ne
öğrenecek yani? Yürüyüş mü öğrenecek, ne öğrenecek? O yüzden, bin lira yoksul
ailelerin çocuklarına para vereceksiniz, asgari ücretin yarısı, o zaman bu bir
ayı kaldıralım, en azından oraya yardım edeceğiniz o bin lira rakamı asgari
ücrete getirelim, o insanlar da faydalansın. Aksi takdirde gidip de 2 bin lira,
3 bin lira bir ayda… O adamın zaten maliyeti var yani. Orada askerlik de
yapıyor ve oradaki askerlerin de psikolojisini bozuyor. Bir çıkın yukarı…
Defalarca bir sürü arkadaş bizi aradı, aynı şeyleri söylüyorlar. Yani para
vermeyen de aynı şekilde konuşuyor, para veren de aynı şekilde konuşuyor
değerli arkadaşlar. 
Yine, 460 bin
yoklama kaçağı var değerli arkadaşlar, bakaya. Yani bu arkadaşlarımız ya
polistir ya emniyet müdürüdür veya yarısı da oy kullanamıyor kaçak olduğu için
çünkü oy kullanmaya gittiğinde yakalanıp askere gidecek. Şimdi bunu kuraya
sokmaya çalışıyorsunuz. Peki, bunu nasıl temizleyeceğiz? En azından bir sefere
mahsus bu 460 bin kişinin kuraya girmemesi gerekiyor ve bunu indirmemiz lazım,
bir sefere mahsus bunu uygulamamız gerekiyor değerli arkadaşlar.
Değerli
arkadaşlar, tabii ki orası peygamber ocağı, hepimiz askerlik yaptık, teknoloji
tabii ki gelişecek ama öyle bir yasa çıkarın ki eşitlik olsun yani. Eşitlik
olmadığı takdirde Anayasa’ya aykırı olmuş oluyor. O yüzden, gelin burada…
Dediğimiz gibi, bu ücreti muhakkak yarı yarıya düşürmemiz gerekiyor yani
maksimum 15-16 bin lira civarında olması gerekiyor. Yine bir aylık süreyi
kaldırmamız gerekiyor. 
Tekrar
savunuyorum, oradaki askerlerin psikolojisinin bozulduğuna adım gibi eminim
çünkü gelen telefonlar, arayanlar… Binlerce insan arıyor bir haftadan beri, on
günden beri. 
Biz Cumhuriyet
Halk Partisi olarak… Bu teklifi -zaten çoğu maddesi geçti- bugün bitirip
Hükûmete bırakıyoruz. İnşallah Sayın Cumhurbaşkanımız İstanbul’dan zaman bulup
gelir de bunu imzalar, Resmî Gazete’de yayımlanır ve 106 bin asker tezkeresini
alır, ailelerine kavuşur.
Bu vesileyle
hepinizi saygıyla selamlıyorum. (CHP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Etmeyenler… Kabul edilmemiştir.
61’inci maddeyi
oylarınıza sunuyorum: Kabul edenler… Etmeyenler… Kabul edilmiştir.
Şimdi, 62’inci
maddenin 1’inci fıkrası üzerinde bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 69 sıra sayılı Kanun Teklifi’nin 62’nci maddesinin 1’inci fıkrasının (a)
bendinde geçen “yer alan” ibaresinin “bulunan” olarak değiştirilmesini arz ve
teklif ederiz.
 Hakkı
Saruhan Oluç Garo Paylan Kemal
Peköz
 İstanbul Diyarbakır Adana
 Semra
Güzel  Nusrettin
Maçin
 Diyarbakır  Şanlıurfa
BAŞKAN
– Komisyon önergeye katılıyor mu?
MİLLÎ
SAVUNMA KOMİSYONU SÖZCÜSÜ İSMAİL KAYA (Osmaniye) – Katılamıyoruz Sayın
Başkanım.
BAŞKAN
– Komisyonun katılmadığı önerge üzerinde söz talebi var.
Sayın
Maçin, buyurun. (HDP sıralarından alkışlar) 
NUSRETTİN
MAÇİN (Şanlıurfa) – Sayın Başkan, değerli milletvekilleri; üç gündür askerlik
yasasıyla ilgili tartışıyoruz bu Mecliste. Yine tarih tekerrür etti; diğer
yasaların yapımında olduğu gibi Askerlik Yasası’nda da demokratik değerleri
esas alan bir yasa yerine Hükûmetin ihtiyacı ve generallerin ihtiyacı esas
alınmıştır. Türkiye'nin asker ocaklarında, kışlalarda -hepimiz sıkça duyarız-
intihar, kaza veya intihar süsü verilmiş birçok ölüm olayı gerçekleşmiştir
bugüne kadar ama bunların hiçbirinin gerçek ölüm nedeni ortaya çıkmıştır. Aynen
faili meçhul cinayetlerde olduğu gibi bu ölümlere ya “intihar” denildi ya
“kaza” denildi, nedense hiçbir yargı bu ölümlerin üzerine gitmedi. 
Hep
konuşurken paralı askerlik süresi üzerine konuşuyoruz veya bu bedelli
askerliğin tutarı ne olmalı, bunun üzerine bir tartışma yürütülüyor. Bunlarda
dönemin Hükûmetinin ihtiyaçlarına göre, güncel ihtiyaçlara göre yasalar
yapılıyor. Şimdi, herkes konuşurken de askerin kahramanlığından bahseder,
askerin fedakârlığından söz eder ama askerin hangi koşullarda askerlik
yaptığına dair hiç kimse bir şey söylemez. Bu toplumda, hangi kesime fazla övgü
yağdırılıyorsa en fazla bitirilmek istenen, en fazla mağdur olan, en fazla
baskıya maruz kalan o kesim oluyor. Nasıl ki köylü toplumun efendisi
deniliyorsa, bugün köylülük bitirilmişse, tarım bitirilmişse... Ülkenin
kahramanları askerler oluyor ama yasa yapılırken askerlerin hiçbir demokratik
hakkı, hiçbir örgütlenme hakkı gündeme alınmaksızın bir yasa yapılıyor. 
Şimdi,
arkadaşlar, çağdaş, demokratik ülkelerde er ve erbaşların sendikal örgütlenme
hakkı olmalıdır. Eğer Türkiye, kendini çağdaş, evrensel ülkeler seviyesinde
görüyorsa er ve erbaşların sendikal örgütlenme hakkını da savunmalı. Zorunlu
askerlik yasasını nasıl reddediyorsak, vicdani ret herkesin doğal hakkıysa,
demokratik bir hakkıysa er ve erbaşların sendikal örgütlenme hakkı da bir o
kadar demokratiktir, bir o kadar çağdaştır. Neden sendikal örgütlenme hakkı?
Askerlik yapan herkes bilir, ben on sekiz ay askerlik yaptım, eğer komutanın
keyfi yoksa resmen zevk alma adına askeri, eğitim adı altında yat, kalk,
sürünle bunaltan bir eğitim sistemi. Şimdi, eğitim sistemi aşırı derecede
keyfiyetçi, komutanın keyfine ve vicdanına bırakılmış bir eğitim sistemi. 
Şimdi,
yemek konusuna geldiğimiz zaman, askerler özellikle kışlalarda yemek yemezler.
“Ya bu yemeği komutanlar da yiyor mu?” diye sorduğumuzda “Yok, komutanlara özel
yapılıyor, komutanlara özel yemekler gönderiliyor, ayrı kazanlarda yapılıyor
ama er ve erbaşlara toplu şey.” diyorlar.
METİN
NURULLAH SAZAK (Eskişehir) - Dağda o dağda, o dediğin dağda. 
NUSRETTİN
MAÇİN (Devamla) – Şimdi, burada -halk arasında da çok yaygın olan- askerlerin
gıda, yaşam hakkını askerlik süresi boyunca ihlal edenlerden, askerler adına,
er ve erbaşlar adına bir örgütlenme, bu hesabı soracak bir kurum yoktu.
Ben, size çok
yakın tarihte olan ve bugün de bununla ilgili Mecliste basın açıklaması
yaptığım bir olayı anlatayım.
(Mikrofon
otomatik cihaz tarafından kapatıldı) 
BAŞKAN – Sayın
Maçin, toparlayın lütfen.
NUSRETTİN MAÇİN
(Devamla) - Ceylanpınar TİGEM’e brusellalı, hastalıklı hayvanlar getirildi, bu
hayvanlara zamanı geçmiş aşılar yapıldı, bruselladan öldüler. Bu hayvanların ön
kontrolü yapılmadan Diyarbakır ve Urfa Et Balık Kurumunda kesimi yapıldı. “Bu
hayvanlar nereye gidiyor? Ayıptır, yazıktır, günahtır.” denildiği zaman “Siz
merak etmeyin, bu hayvanlar büyük kazanlarda pişirilip Türk Silahlı Kuvvetlerine
gidiyor…” Şimdi ben size soruyorum…
LÜTFÜ TÜRKKAN
(Kocaeli) – Hocam, brusellalı hayvan yenilir; kaynatılır, 80 dereceden sonra da
yenilir, bu böyledir.
EBRÜ GÜNAY
(Mardin) – Hatibi dinleyelim.
LÜTFÜ TÜRKKAN
(Kocaeli) – Yani Türkiye’deki hayvanların yüzde 65’i de brusellalıdır, dünya da
böyle. 
NUSRETTİN MAÇİN
(Devamla) – Şimdi ben bunun tartışmasını burada sizinle yapmıyorum.
LÜTFÜ TÜRKKAN
(Kocaeli) – Ben bilgi olsun diye söyledim.
NUSRETTİN MAÇİN
(Devamla) – Bu ülkede, askerin kahramanlığından, fedakârlığından, şundan bundan
o kadar bahseden bir Meclis ama bu askerlerin sendikal örgütlenmesiyle ilgili
hiçbir milletvekili arkadaştan bir söz duymadık, işitmedik. 
(Mikrofon
otomatik cihaz tarafından kapatıldı) 
MUSTAFA HİDAYET
VAHAPOĞLU (Bursa) – Hangisi sendikalı olacak, hangisi?
NUSRETTİN MAÇİN
(Devamla) – Şunu açık bir şekilde söylemek gerekiyor…
MUSTAFA HİDAYET
VAHAPOĞLU (Bursa) – Askerin hangi kesimi; er, erbaş mı sendikalı olacak?
BAŞKAN –
Efendim, soru-cevap işlemi yapmıyoruz.
NUSRETTİN MAÇİN
(Devamla) – Biz soru-cevap şeyi yapmıyoruz. 
BAŞKAN –
Teşekkür ediyorum Sayın Maçin.
NUSRETTİN MAÇİN
(Devamla) – Toparlıyorum…
BAŞKAN
- Önergeyi oylarınıza sunuyorum: Kabul edenler… Etmeyenler… Kabul edilmemiştir.

62’nci
maddenin (1)’inci fıkrasını oylarınıza sunuyorum: Kabul edenler… Etmeyenler…
Kabul edilmiştir. 
62’nci
maddenin (2)’nci fıkrasını oylarınıza sunuyorum: Kabul edenler… Etmeyenler…
Kabul edilmiştir. 
62’nci
maddenin (3)’üncü fıkrası üzerinde bir adet önerge vardır, okutuyorum. 
ERKAN
AKÇAY (Manisa) – Sayın Başkan…
BAŞKAN
– Sayın Akçay, buyurun. 
V.- AÇIKLAMALAR (Devam)
29.- Manisa Milletvekili Erkan Akçay’ın, Türk milletinin fertlerinin
askerlik yapmayı şeref saydığına ve Türk Silahlı Kuvvetlerinin dünyanın en
gözde ordularından olduğuna ilişkin açıklaması
ERKAN
AKÇAY (Manisa) – Teşekkür ederim Sayın Başkan. 
Askerlik
kahramanlığı gerektiren bir faaliyettir ve milletimizin bütün fertleri de
askerlik yapmayı bir şeref sayarlar ve Türk Silahlı Kuvvetleri de dünyanın en
gözde ordularından biridir; bu yeni değil, bu tarih boyunca, yüzyıllar boyunca
bir gerçektir. Askerlik koşulları da bütün dünya ülkelerinde olduğu gibi, hemen
hemen belli standart özellikleri taşıyan o ortamlarda yapılır. 
Şimdi,
askerliğini yaptığını da öğreniyoruz. Ben de on sekiz ay piyade yedek subaylık
yapmış bir kişi olarak söylüyorum, hiçbir zaman, kışlalarda komutanlara
askerlerden ayrı bir yemek yapılmaz. 
(Mikrofon
otomatik cihaz tarafından kapatıldı)
BAŞKAN
– Buyurun.
ERKAN
AKÇAY (Manisa) – Nöbetçi subaylar üç öğünü de kontrol etmek, denetlemekle
yükümlüdür ve komutanlar da askerlerle birlikte yemeklerini yerler. Zaten
muvazzaf subayların ve astsubayların nöbet dışında karavanadan yemeleri
yasaktır ancak nöbetçi subay olduğu hâllerde, duayı yaptırır ve bir komutla
yemek yenilmeye başlar. Bunu bilmek gerekir. Yani Türk Silahlı Kuvvetlerine
veya askerliğe düşman olmamak gerekir. 
Teşekkür
ederim Sayın Başkan. 
BAŞKAN
– Teşekkür ederim. 
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Millî Savunma Komisyonu Raporu (S. Sayısı: 69)
(Devam)
BAŞKAN –
Önergeyi okutuyorum:
Türkiye Büyük Millet Meclisi Başkanlığına
Görüşülmekte
olan Askeralma Kanunu Teklifi’nin 62’nci maddesinin (3)’üncü fıkrasının
aşağıdaki şekilde değiştirilmesini arz ve teklif ederim. 
“(3) 3/1/1961
tarihli ve 205 sayılı Ordu Yardımlaşma Kurumu Kanununun; 
a) 17 nci
maddesinin birinci fıkrasının (c) bendine ‘yedek subaylar’ ibaresinden sonra
gelmek üzere ‘ve yedek astsubaylar’ ibaresi ilave edilmiştir. 
b) 18 inci
maddesinin birinci fıkrasının (a) bendine ‘yedek subaylar’ ibaresinden sonra
gelmek üzere ‘ve yedek astsubaylar’ ibaresi ilave edilmiştir.”
 Ümit
Beyaz  Ayhan Erel  Aylin
Cesur 
 İstanbul
 Aksaray  Isparta

 Bedri
Yaşar   Hasan
Subaşı
 Samsun Antalya
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Katılamıyoruz Sayın Başkan.
BAŞKAN –
Komisyonun katılmadığı önerge üzerinde söz talebi var.
Sayın Subaşı,
buyurun. (İYİ PARTİ sıralarından alkışlar)
HASAN SUBAŞI
(Antalya) – Sayın Başkan, değerli milletvekilleri; Genel Kurulu saygıyla
selamlıyorum.
Sözlerime
başlamadan önce, Trabzon Araklı’da yaşanan sel felaketi nedeniyle kaybettiğimiz
yurttaşlarımıza Allah’tan rahmet diliyorum. Milletimizin başı sağ olsun, geçmiş
olsun dileklerimi sunuyorum. 
69 sıra sayılı
Askeralma Kanunu Teklifi’nin 62’nci maddesinin (3)’üncü fıkrası hakkında söz
almış bulunuyorum. Hatipler bildirdiler, 1927 tarihli 1111 sayılı Askerlik
Kanunu gerçekten doksan iki yıl idare etmiştir, Sayın Erozan’ın dediği gibi,
şükranla anmak lazım ecdadımızı. Fakat doksan iki yıllık kanun tabii ki artık
geçerliliğini çoktan yitirmiş olmasına rağmen, bugünkü Türkiye’yi ve sorunları
taşıyamaması nedeniyle yeterli düzenleme de yapılamamıştır. On yedi yıllık bir
iktidar bugün “Devrim niteliğinde bir kanun teklifi hazırladık.” derken,
doğrusu, bir düşünmek gerekir. Hele, seçimlerden önce aylarca “beka sorunu”
dedikten sonra bugün “devrim niteliğinde” dedikleri bir yasayla gelmelerine
itirazımız yok çünkü çok gecikmiş bir yasadır. Ama şunu belirtmek lazım:
Aceleyle yapılmış yasaları ve torba yasaları hep gördük. Her iki, üç ayda bir
tekrar önümüze gelerek değiştirilmeye başlandı ama 1111 sayılı Kanun, doğrusu,
doksan iki yıl idare ettiğine göre… Biz bugün kanun yaparken –Sayın
Bostancı’nın dediği gibi- tartışarak kanun yapamıyoruz. Hele böylesine toplumu
taşıyamayan, tasfiye niteliğindeki kanunları yaparken çok dikkatli olmak
gerekir. Hükûmetler ve bürokrasi çözemediği sorunların altında kaldığı zaman
tasfiyeye giderler. Bu doksan iki yıllık kanun da öyle birikmeler yapmıştır ki
onun üzerine hükûmetler tutmuşlar, kısa dönem, uzun dönem ve bedelliler yapmak
suretiyle adaleti zedelemişler ama zorunluluk olarak da bu tasfiyeleri yapmak
zorunda kalmışlardır. Bu kanuna baktığımızda bu da bir tasfiye niteliği
taşımaktadır ama diğerlerinden farklı bir sorunu da çözmemiştir. İçinde
adaletsizlik vardır, eşitsizlik vardır. Bazı hatipler “vicdani ret” derken
herkesin sinirlendiğini hissediyorum. Paralıya vicdani ret yok mu bu yasada?
Parası olana vicdani ret var. O hâlde, sinirlenmeden, tartışarak, işin adaletini
düşünerek ve hukuka uygun yasaları yaparak sorunları çözmemiz gerekir.
Şimdi, İYİ PARTİ
Grubu birçok yönüyle itiraz etmiştir. Neden itiraz etmiştir? Siyasete kurban
gitmesin diye çünkü böyle önemli yasa bir siyasete kurban gitmemeli. Cumhuriyet
Halk Partisi de destek vermiştir ve 45/2 değişmiştir çünkü Cumhurbaşkanına
gerekli gördüğü alanlarda yetki vererek neredeyse bir paralel ordu kurma
hakkını tanımaktadır. O zaman biz Mecliste neyi tartışıyoruz? 28’inci madde
dilediği gibi izin verme yetkisini vermektedir. Madde 5’te 2 ve 10’uncu
fıkralar da askerliği yarıya kadar kısaltma, 2 kat uzatma. Diğer yandan da yine
tartışıp kararlaştırdığımız askerlik sürecini beş yıl düşürme, beş yıl
yükseltme. O zaman Meclis bu işin neresinde? Bu, başkalarının kişiye özel yetkilerle
bu kadar önemli bir yasanın çarçur edilmesi son derece sakıncalıdır. 
(Mikrofon
otomatik cihaz tarafından kapatıldı)
BAŞKAN –
Toparlayın Sayın Subaşı, buyurun. 
HASAN SUBAŞI
(Devamla) – Teşekkür ediyorum.
Bu yasa çıkmalı
çünkü dün Sayın Sancaklı ifade etmişti “Milyonlarca insanı ilgilendiriyor,
devrim niteliğinde.” diye. Evet, 460 bin bakaya var, yoklama kaçağı var, 1
milyon 600 bin askerliği ertelenmiş var; çok ciddi bir sorun. Hele genç nüfus,
700 bin kişinin 300 bini alınır, 400 bini birikirse bu sorun hep ötelenir
gider. Bu kanun bunu çözmüyor, hele bedelliye 31 bin lira dedikten sonra bu
kanun önümüzdeki aylarda tekrar önümüze gelecektir çünkü yeterince tartışmadık.
Nasıl ki kasım ayında trafiği düzenleyelim diye cezalar geldiğinde “Bu trafiği düzenlemez,
yüksek cezalar caydırıcı olmaz, iki üç ay sonra af çıkarmak zorunda kalacağız.”
demiştim bu kürsüden, gerçekten aralık ayındaki yasadan sonra şubatta tekrar
gelmişti. Bu yasa da doksan iki yıl değil ama her üç beş ayda önümüze
gelecektir. 
Genel Kurulu
saygıyla selamlıyorum. (İYİ PARTİ ve CHP sıralarından alkışlar) 
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
62’nci maddenin
(3)’üncü fıkrasını oylarınıza sunuyorum: Kabul edenler… Kabul etmeyenler… Kabul
edilmiştir. 
62’nci maddenin
(4)’üncü fıkrası üzerinde iki adet önerge vardır, aykırılık sırasına göre
işleme alacağım. 
Türkiye Büyük Millet Meclisi Başkanlığına
Görüşülmekte
olan Askeralma Kanunu Teklifi’nin 62’nci maddesinin 4’üncü fıkrasının aşağıdaki
şekilde değiştirilmesini arz ve teklif ederim. 
“(4) 4/1/1961
tarihli ve 211 sayılı Türk Silahlı Kuvvetleri İç Hizmet Kanununun;
a) 3 üncü
maddesinin birinci fıkrasının (a) bendinin (3) numaralı alt bendinde yer alan
“çavuştan” ibaresi “astçavuştan” şeklinde değiştirilmiş, (b) bendinin (2)
numaralı alt bendinin (a) satırından önce gelmek üzere aşağıdaki satır eklenmiş
ve diğer satırlar buna göre teselsül ettirilmiştir. 
“a) Astsubay
astçavuş”
b) 43 üncü
maddesinin son fıkrasına “yedek subaylar” ibaresinden sonra gelmek üzere “ve
yedek astsubaylar” ibaresi ilave edilmiştir.” 
 Hasan
Subaşı Ümit Beyaz İmam
Hüseyin Filiz
 Antalya İstanbul Gaziantep
 Dursun Müsavat
Dervişoğlu  Bedri
Yaşar
 İzmir  Samsun
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Katılamıyoruz Sayın Başkanım.
BAŞKAN –
Komisyonun katılmadığı önerge üzerinde söz talebi var.
Sayın Bedri
Yaşar, buyurun. (İYİ PARTİ sıralarından alkışlar)
BEDRİ YAŞAR
(Samsun) – Sayın Başkan, değerli milletvekilleri; yüce heyetinizi saygıyla
selamlıyorum.
Sözlerime
başlamadan önce, Trabzon Araklı’da hayatını kaybeden vatandaşlarımıza Allah'tan
rahmet, ailelerine de başsağlığı diliyorum. Maalesef son dönemlerde bu felaketi
ülkemizde sık sık yaşamaya başladık. Yarın da biz bununla ilgili bir önerge
vermeye kalksak tahmin ediyorum yine iktidar bunu reddedecek. Hakikaten dere
yataklarında bu yapılaşmanın olması uzun süreden beri sorun, bundan sonra da
sorun olmaya devam edecek. Sizler de görmüşsünüzdür, dere yatağındaki okulun
bir hafta on gün önce boşaltılması büyük bir felaketi de önlemiştir. Felaketler
geliyorum diyor, bizim de bir an önce bunlarla ilgili önlem almamız lazım.
Bununla ilgili de bir araştırma önergesi vermeyi planlıyoruz. Ümit ediyorum ki
bu sorunları yaşamadan önlem almaya yönelik tedbirler konusunda destek
verirsiniz, biz de bununla ilgili çalışmalarımızı yaparız.
Bazı ülkelerde
askerlik zorunlu olmaktan çıkarılmış olmasına rağmen Türkiye bir ateş
çemberinin tam ortasındadır. Türkiye için güçlü orduya sahip olmak hayati bir
zorunluluktur. Türk ordusu millî bir ordudur, vatanın her karış toprağından
gelen vatan evlatları, üzerinde yaşamakta oldukları toprakların bölünmezliğini
ve Türk milletinin bütünlüğünü korumak üzere seve seve askerlik hizmetini
yerine getirmek üzere askere koşarlar.
Hepimizin
bildiği gibi Türk milleti 3 şeye kına yakar: Koça kına yakar Allah’a kurban
olsun diye, gelinin eline kına yakar eşine kurban olsun diye, askerlerin eline
kına yakar vatana kurban olsun diye.
Burası
kutsal bir müessesedir, bunun kesinlikle sulandırılmaması lazım. Paralı
askerdi, vicdani reddi, giderdik gitmezdik… Arkadaş, bu memlekette yaşamanın
bir bedeli var. Bu ülkede yaşayan herkes nasıl zorunlu olarak vergi ödeme
mecburiyetindeyse askerlik de yapma mecburiyeti vardır, nokta.
Bu
memleketin her karış toprağı şehit kanıyla sulanmıştır. Bu memlekette yaşamanın
bir bedeli vardır, bu topraklar kolay vatan olmamıştır. Onun için bunun altını
çizmek istiyorum. Böyle ulvi düşüncelerden dolayı biz zaten “asker ocağı”na
“peygamber ocağı” diyoruz. Buraya gittiği zaman askerlerimiz aynı zamanda aynı
karavanadan yemek yiyorlar, aynı nöbetleri tutuyorlar, aynen hacda olduğu gibi
nasıl insanlar ihrama girip eşitleniyor, burada da aynı şekilde aynı elbiseyi
giyen insanların dostlukları, arkadaşlıkları ilelebet sürüyor. 
Ne
oluyor? Birileriyle iş yapmak istiyorsanız önce ya yol arkadaşı olacaksınız ya
asker arkadaşı olacaksınız ya gurbet arkadaşı olacaksınız. Bakın, bunların
hepsi özel yerlerdir, kutsal yerlerdir. Ama son dönemlerde özellikle Ergenekon
ve Balyoz davalarıyla orduda olan kumpasları biliyoruz. Devamında FETÖ
belasının orduyu ne hâle getirdiğini görüyoruz. Hepsini lanetliyoruz. 
Bu
çerçevede, işte belli düşüncelerle orduyu yeniçeri ocağına çevirme
faaliyetlerinden kesinlikle uzak durmamız lazım. Bunu sulandırmamamız lazım. Bu
paralı maralı işi de hakikaten vicdanları yaralayan hadiseler. Bunun da tekrar
gözden geçirilmesi gerekiyor. Birikmeler vardır. Bunun bir şekilde, her
seferinde gündeme gelmeden, para muhabbeti olmadan, çözülmesinde büyük fayda
var. 
Türk
ordusunu millî ordu yapan diğer önemli nitelik ise bu ordudaki ehliyet ve
liyakattir. Bütün personelin İç Hizmet Kanunu’nun 43’üncü maddesinde yer aldığı
şekilde her türlü siyasi tesir ve düşüncelerin dışında ve üstünde olmasıdır. Askeralma
Kanunu’nun 3’üncü maddesine göre askerlik hizmeti her Türk’ün hak ve ödevi olan
bir vatan hizmetidir. Burada devlete düşen görev bir askerlik hizmetinin vatan
evlatları tarafından eşit ve adil bir şekilde yerine getirilmesini sağlayacak
kanuni düzenlemelerin yapılmasıdır. Erat için olduğu gibi subaylar ve
astsubaylar için de askerliğin elbette bir profesyonel yanı vardır. Ancak Türk
subayları ve astsubayları askerliği bir meslek olarak değil, ömür boyu sürecek
bir yaşam tarzı olarak kabul ederler çünkü böyle eğitilmişlerdir. Subay ve
astsubaylar Türk ordusunun başını oluştururken askerlik hizmetini yapmak için
Türk ordusuna katılan Mehmetçiklerin ordunun omurgasını ve vücudunu
oluşturduğunu da gözden ırak tutmamak lazım.
Zaman zaman
profesyonel orduya da geçilmiştir. Uzman çavuşlarımız 1999’da, 2006’da, 2010’da
orduya alınmıştır. Tabii, bunların çeşitli hakları var.
(Mikrofon
otomatik cihaz tarafından kapatıldı)
BAŞKAN –
Toparlayın, buyurun Sayın Yaşar.
BEDRİ YAŞAR
(Devamla) – Toparlıyorum Başkanım.
Özetle, biz İYİ
PARTİ olarak kesinlikle ordunun güçlenmesi adına yapılacak bütün yatırımları
sonuna kadar destekliyoruz. “Efendim, geçmişte 40 milyardı, şimdi 140 milyar…”
140 milyar değil, gereği neyse, daha da fazlası olmak üzere çünkü ülkenin
içinde bulunduğu konum, stratejik yapısı güçlü bir ordu olmayı zorunlu kılıyor.
Bu konuda yapılacak ne kadar yardım, destek, yatırım, adına ne derseniz deyin,
İYİ PARTİ olarak bizim bunları desteklediğimizi bu kürsüden ifade ediyorum.
Aynı şekilde,
katkılarımız oldu. Bunların değiştirilmesi yönünde de ortak irade beyan edildi.
Bizim yapıcı muhalefet olduğumuzu, doğruyu getirdiğiniz takdirde
desteklediğimizi her ortamda gösterdik. Bu teklifin de bir an önce kanunlaşması
bizim de dileğimiz, bir an önce geçmesi bizim de dileğimiz. 
Dolayısıyla
terhis olacak askerlerimiz de şimdiden inşallah tez zamanda ailelerine
kavuşurlar diyorum, yüce heyetinizi saygıyla selamlıyorum. (İYİ PARTİ
sıralarından alkışlar) 
BAŞKAN –
Önergeyi oylarınıza sunuyorum: Kabul edenler... Etmeyenler... Kabul
edilmemiştir. 
Diğer önergeyi
okutuyorum: 
Türkiye Büyük Millet Meclisi Başkanlığına
Görüşülmekte
olan Askeralma Kanunu Teklifi’nin 62’nci maddesinin (4)’üncü fıkrasının (a)
bendindeki “satır eklenmiş” ibaresinden sonra gelen “ve” ibaresi yerine “virgül
(,)” konulmasını arz ve teklif ederiz.
 Mehmet
Ali Çelebi Haşim Teoman Sancar Haydar
Akar
 İzmir Denizli Kocaeli
 Hüseyin
Avni Aksoy Rafet Zeybek Servet
Ünsal
 Karabük Antalya Ankara
 Müzeyyen
Şevkin
 Adana
BAŞKAN – Komisyon
önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Katılamıyoruz Sayın Başkanım.
BAŞKAN –
Komisyonun katılamadığı önerge üzerinde söz talebi var.
Sayın Ünsal,
buyurun. (CHP sıralarından alkışlar) 
SERVET ÜNSAL
(Ankara) – Teşekkürler Sayın Başkanım.
Değerli
parlamenter arkadaşlarım, bizi televizyonlarından izleyen yurttaşlarım,
vatandaşlarım, terhis olmayı bekleyen asker arkadaşlarım; birkaç gündür
askerlik yasasıyla ilgili çalışmalar yapıyoruz. Cumhuriyet Halk Partisi olarak
bu yasayla ilgili gereken her şeyi yaptığımız inancındayız, özellikle bunu
buradan vurgulamak istiyorum.
Değerli
arkadaşlar, askerlikle ilgili, tabii, çok önemli değişiklikleri ele aldığımız
bugünlerde, ülkemizin güçlü ve güvenilir bir geleceğe sahip olması açısından
kritik değerde olan bir konuya dikkatinizi çekmek istiyorum. Askerlik yapısıyla
ilgili değişiklikler sadece süre ve biçim yönünden ele alınmamalı. Bizim kendi
öz gücümüzle kendini var edebilen, dışa bağımlılıktan kurtulmuş bir sanayiye
ihtiyacımız var değerli arkadaşlar. Örneğin son günlerde S400, F35, Tank Palet
Fabrikasının satışı gibi tartışmalı konuları izledik, görüştük. 
Bu konuların
detayına, gerçek anlamda arkasındaki meselelere girmeden önce şu noktayı
vurgulamak istiyorum özellikle: Ülke güvenliği için tehditlere karşı millî bir
savunma üretimine geçmemiz en doğru yoldur. Ancak tam aksine bir süreç
yaşıyoruz arkadaşlar. Kısa süre önce Tank Palet Fabrikasıyla ilgili yapılan
yanlışları özellikle Grup Başkan Vekili Sayın Engin Özkoç ve 25 milletvekili
arkadaşımız bire bir canlı olarak dile getirdiler ama o yanlışlıklar hâlâ devam
etti. 
Evet,
arkadaşlar, millî savunma böyle olmaz. Millî savunma, dışa bağlı olmayan yerli
güçlerin desteklenmesiyle olur; fabrikaları satarak olmaz, fabrikaları açarak
olur. Değerli arkadaşlarım, savunma sistemi ve silah alarak değil bunları
kendimiz yaparak gerçek anlamda güçlü bir ülke olabiliriz.
Peki,
bunun yolu nedir? Tabii ki kolay değil bu iş arkadaşlar. İlk aşamada ta
gerilere gideceğiz; eğitim sistemine bağlıyorum ben bunu, eğitim sistemi çok
önemli. Ardından, bununla bağlantılı olarak güçlü ve inovatif bir ekonomik
sistem gerekli. Değerli arkadaşlarım, G20’de yer alan Türkiye, PISA verilerine
göre matematik, fen ve Türkçede 40 ülke arasına giremedi. Bu sorunların çözümü
ise öncelikle bilimsel eğitim ve güçlü ekonomide yatıyor.
Bu
arada size bir örnek vermek istiyorum hepimizin yaşadığı, hepimizin gördüğü.
Değerli arkadaşlarım “TÜBİTAK” diye bir kurumumuz var. Ankara Hayvanat Bahçesi
Müdürü Mustafa Sancar TÜBİTAK’a müdür yardımcısı seçilir. Evet, seçildi, daha
sonra TÜBİTAK’la ilgili bir sürü spekülasyon yapıldı ama TÜBİTAK’ın olumlu
bulduğu ve olumsuz bulduğu birtakım projeler oldu. Sevgili arkadaşlar, 21’inci
yüzyıldayız. TÜBİTAK’ın olumlu bulduğu birkaç tane bilimsel projeden söz
ediyorum. Kötü söz söyletilen kavanoz projesi kabul gördü. 2 tane kavanoz var,
birine kötü söz söylüyorsun, birine de iyi söz söylüyorsun; kötü söz söylediğin
kavanoz küfleniyor. Proje… “Tillo evliyalarının kerametleri” TÜBİTAK projesinden
ödül alıyor. “Papaz eriği”ni “imam eriği”ne çevirir. Arabanın kapısına led
yaparak sağa, sola dönüşlerde kaza önlemek, havaya yazı yazma; arkadaşlar,
bunlar projeler, ödül alan projeler ya da kabul edilen projeler ama çok önemli
4 tane proje söyleyeceğim size, bunlar da bizde ödül alamadı, Amerika’da ve
diğer Avrupa ülkelerinde ödül aldı. “Tuna Ilgın” diye bir çocuğumuz var
arkadaşlar, 301 kişinin öldüğü Soma katliamında Murat Yalçın vardı, hani sedye
kirlenmesin diye “Ayakkabımı çıkarayım.” diyen adam; çocuk bundan esinlenmiş.
Yaptığı araştırma Maden Kazalarındaki Anlık Konum Belirleme Projesi. Bu
reddedildi. Değerli arkadaşlar, Antalya TED Kolejinden Mehmet Can Dursun ve
İrfan Efe Boztepe atık yengeç ve karides kabuklarından yara iyileştiren bir
madde yaptı, bu da reddedildi. İlayda Şamilgil NASA’da ödül aldı, bizde
reddedildi. Kobalt-60 izotopunun alternatif enerji kaynağı olarak
kullanılabilirliği reddedildi.
Değerli
arkadaşlarım…
(Mikrofon
otomatik cihaz tarafından kapatıldı)
BAŞKAN – Sayın
Ünsal, toparlayın lütfen.
SERVET ÜNSAL
(Devamla) – Tamam Başkanım, hemen toparlıyorum.
Evet,
arkadaşlar, tabii, bunları reddederek ülkenin kişi başına düşen gelirlerini
9-10 bin dolarlardan inşaat yaparak, bina yaparak, yol yaparak ancak buralara
getirdik. Bundan sonrası da olmaz. Bunun için inovatif yapılanma gerek, bunun
için…
2 tane örnek
vereyim size inovatif çalışma olarak: Birisi ulaşımda yapılmış UBER Projesi, 50
milyar dolar. Türkiye’deki bütün projeleri, önemli yapılanmaları toplayalım,
UBER’in ulaştığı yere ulaşamıyor, en büyük markamız Türk Hava Yollarının 10
misli maddi güçte. Bir diğeri, değerli arkadaşlarım, iletişim alanındaki önemli
bir uygulama, WhatsApp Projesi. WhatsApp Projesi’nin piyasa değeri 18 milyar
dolar. Bizim önemli bir değerimiz var, TELEKOM, 2 milyar dolar bile etmiyor. 10
misli yani Türkiye’nin en büyük şirketlerini topladığımızda bile bir WhatsApp kadar
olamıyoruz arkadaşlar.
Değerli
arkadaşlarım, netice olarak yüksek katma değerli üretim yapılmalı. Teknolojik
ve inovatif üretim yapılmadan…
(Mikrofon
otomatik cihaz tarafından kapatıldı) 
SERVET ÜNSAL
(Devamla) – …ülkemizin kalkınmasını, millî gelirin yükselmesini hayal
etmeyelim.
Teşekkürler
ediyorum.
Hepinize
saygılar sunuyorum. (CHP sıralarından alkışlar)
BAŞKAN –
Önergeyi oylarınıza sunuyorum: Kabul edenler… Kabul etmeyenler… Kabul
edilmemiştir. 
62’nci maddenin
(4)’üncü fıkrasını oylarınıza sunuyorum: Kabul edenler… Kabul etmeyenler… Kabul
edilmiştir.
62’nci maddenin
(5)’inci fıkrası üzerinde bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 69 sıra sayılı Kanun Teklifi’nin 62’nci maddesinin (5)’inci fıkrasının (a)
bendinin çerçeve hükmünde yer alan "cümle” ibaresinin "cümleler”
şeklinde değiştirilmesini ve 23/2/1961 tarihli ve 257 sayılı Er ve Erbaş
Harçlıkları Kanunu’nun 2’nci maddesinin (1)’inci fıkrasına eklenen cümleden
sonra gelmek üzere aşağıdaki cümlelerin eklenmesini arz ve teklif ederiz.
 Cahit
Özkan Engin Özkoç Erkan
Akçay
 Denizli Sakarya Manisa
 Lütfü
Türkkan Mehmet Doğan Kubat Mehmet
Ali Çelebi
 Kocaeli İstanbul İzmir
"5 inci
maddenin üçüncü fıkrası kapsamında askerlik hizmetine devam edenlerden Hatay,
Kilis, Gaziantep, Şanlıurfa, Mardin, Şırnak, Hakkâri, Van, Ağrı ve Iğdır
illerindeki hudut birliklerinde görev yapanlara, 7600 gösterge rakamının memur
aylıklarına uygulanan katsayı ile çarpımı sonucu bulunan tutarı geçmemek üzere
Hazine ve Maliye Bakanlığı ile Milli Savunma Bakanlığı tarafından birlikte
belirlenecek tutarda ilave harçlık ayrıca ödenir. Hizmetin fiilen görülmediği
zamanlar için ilave harçlık ödenmez.”
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Takdire bırakıyoruz Sayın Başkanım.
BAŞKAN –
Komisyonun takdire bıraktığı önerge üzerinde söz talebi yok.
Gerekçeyi
okutuyorum.
Gerekçe: 
5’inci maddenin
(3)’üncü fıkrası kapsamında askerlik hizmetine devam edenlerden hudut
birliklerinde görev yapanlara ilave harçlık verilmesi amaçlanmıştır.
BAŞKAN –
Önergeyi oylarınıza sunuyorum: Kabul edenler… Etmeyenler… Kabul edilmiştir.
Kabul edilen
önerge doğrultusunda 62’nci maddenin (5)’inci fıkrasını oylarınıza sunuyorum:
Kabul edenler… Etmeyenler… Kabul edilmiştir.
62’nci maddenin
(6)’ncı fıkrası üzerinde bir adet önerge vardır, okutuyorum.
Türkiye Büyük Millet Meclisi Başkanlığına
Görüşülmekte
olan "Askeralma Kanunu Teklifi”nin 62’nci maddesinin (6)’ncı fıkrasının
aşağıdaki şekilde değiştirilmesini arz ve teklif ederim.
 Ayhan
Erel Mehmet Metanet Çulhaoğlu Yasin
Öztürk
 Aksaray Adana Denizli
 Ümit
Beyaz Aytun Çıray Hasan
Şubaşı
 İstanbul İzmir Antalya
"(6)
25/10/1963 tarihli ve 353 sayılı Askeri Mahkemeler Kuruluşu ve Yargılama Usulü
Kanununun 20 nci maddesinin birinci fıkrasına "yedek subayların”
ibaresinden sonra gelmek üzere “ve yedek astsubayların” ibaresi ve ikinci fıkrasına
“yedek subaylar” ibaresinden sonra gelmek üzere “ve yedek astsubaylar” ibaresi
ilave edilmiştir.”
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Katılamıyoruz Sayın Başkanım.
BAŞKAN –
Komisyonun katılmadığı önerge üzerinde söz talebi var.
Buyurun Sayın
Erel. (İYİ PARTİ sıralarından alkışlar)
AYHAN EREL
(Aksaray) – Sayın Başkanım, değerli milletvekilleri, yüce Türk milleti;
Askeralma Kanunu Teklifi’nin 62’nci maddesinin (6)’ncı fıkrası üzerine söz
almış bulunmaktayım. Yüce heyetinizi saygıyla selamlıyorum.
Sözlerimin
başında Araklı ilçesinde meydana gelen sel felaketinde hayatını kaybeden
vatandaşlarımıza Allah’tan rahmet diliyorum.
Sayın Başkanım,
değerli milletvekilleri; biz, İYİ PARTİ olarak sözde değil özde Türk devletinin
bekasını düşündüğümüz için, yasa teklifini, Türk devletinin temel unsurlarından
olan, temel köşe taşlarından olan Türk ordusunun yıpranmaması, gelecekte
varlığını Türk devletinin teminatı olarak devam ettirebilmesi adına ince eleyip
sık dokuduk. Dolayısıyla, böyle bir tavır ve davranış içinde olurken de erken
terhis beklentisine kapılan askerlerimizin ümitlerine, ailelerinin
beklentilerine set çekme gibi bir niyetimiz kesinlikle olmamıştır. Öncelikle
bunu belirtmek istiyorum. Bu vesileyle de kahraman ordumuzun tüm mensuplarına
partim adına saygılar sunuyorum.
Türkiye
Cumhuriyeti devleti, tarihin süzgecinden geçerek günümüze gelen Türk devlet
geleneğinin dışına çıkarak partili cumhurbaşkanlığı sistemiyle yönetilmeye
başlandı. “Artık eski Türkiye yok, yeni Türkiye.” sözleri hep duyuldu. Yeni
Türkiye’de bugünlerde toplumun her kesimini ilgilendiren çok önemli bir yasa
çalışmasını yapıyoruz. Tarihte Türk var olduğundan günümüze kadar ordu millet
anlayışıyla insanlık tarihinin en önemli aktörü olan Türk ordusunun yapısı
tamamen değişmek üzere. AK PARTİ Genel Başkanı 12 Haziran Çarşamba günü grup
toplantısında yaptığı konuşmada Türkiye Büyük Millet Meclisinde tekrar gündeme
getirilen askerlik yasası için “Devrim niteliğinde bir reform. Askerî eğitimin
maliyeti, bu işin yükümlüler eliyle yapılması verimsiz ve anlamsız hâle
gelmiştir. Askerlik çağına gelen gençlerimizin sayısında yığılmalar yaşanmış,
kısa süreli eğitimle sahaya sürülen askerlerin can güvenliğini sağlamak
zorlaşmıştır.” demektedir. “Eğitim süresinin kısalığı, askerlik süresinin
birkaç defa kısaltılmış olmasında yatmaktadır. Toplamda 419 bin olan mevcudun
yaklaşık 200 bini muvazzaftır. Yeni yasayla yükümlülerin yarısı yani yaklaşık
110 bin askerimiz hemen terhis edilecektir.” AK PARTİ Genel Başkanının beyanatı
böyledir. 
Değerli Başkan,
sayın milletvekilleri; er ve erbaşlarla yani yükümlü olan personel tarafından
icra edilen vatan görevi profesyonel bir kadro tarafından yürütülecektir. İlk
bakışta bunda ne var denilebilir ancak bunun cevabı son yıllardaki
şehitlerimizin büyük çoğunluğunun cenazelerinin gittiği baba ocaklarının
fotoğraflarında saklıdır. Fotoğrafların hepsinde evlerin boyasız, sıvasız,
camsız, camlarına naylon çekilmiş olduğu, şehitlerimizin, babasının ayakkabısı
yırtık, bir iş bulamadığı için uzmanlığa başvurmuş yiğitler olduğu
anlaşılmaktadır. 
Bugün
işsizliğin arttığı bir ortamda böyle bir yapılanmayı başarmak nispeten daha
kolay olsa gerek. Peki, yarın işsizlik azaldığında, ekonomik kriz aşıldığında,
farz edelim ekonomimiz dünyanın 10 büyük ekonomisi arasına girdiğinde ve kişi
başına düşen millî gelir 50 bin dolara yaklaştığında, ülkemizdeki asker
çağındaki gençlerimiz parasızlığı yendiği takdirde kiminle vatanı
bekleyeceksiniz? 
Eğer
getirdiğiniz 5 milyon Suriyeli aklınızdan geçiyorsa lütfen bunu aklınızdan
çıkarınız, zira kendi vatanını beklemekten aciz olanların parayla Türk vatanını
beklemesini beklemek çok büyük bir gaflet olacaktır diye düşünüyorum. 
FETÖ
denilen hain örgüt müdahil olmadan önce, geçmişte harp okulları ve polis
akademisine, üniversite sınavlarında yüzde 1’e giren öğrenciler alınırdı. Bu
sınavlarda hem bilim kapasitesi hem beden yetenekleri ölçülerek seçilen
öğrenciler en üst düzeyde eğitim alıyorlardı çünkü askerlik aynı zamanda savaş
sanatı icra etmektir. 
Şimdi,
Çanakkale savaşlarını hatırlayalım. 25 Nisan, Çanakkale Savaşı’nın kader
anlarından bir tanesidir. Hayatında ilk defa yüz geri etmekte olan, geri
çekilmekte olan Mehmetçik’i gören Mustafa Kemal Paşa askerlerine “Nereye
gidiyorsunuz?” dediğinde, geri çekildiklerini, nedenini sorduğunda cephaneleri
olmadığını ifade etmişlerdir. 
(Mikrofon
otomatik cihaz tarafından kapatıldı) 
BAŞKAN
– Sayın Erel, toparlayın lütfen. 
AYHAN
EREL (Devamla) – O da kendilerine “Ben size taarruzu değil, ölmeyi emrediyorum.”
demiştir. 
Sayın
milletvekilleri, tarihte hiçbir komutan askerine ölmeyi emredecek güç ve
kuvveti kendinde bulamaz. Velev ki böyle bir deli yürek çıktı, askerine ölmeyi
emretti, bu ölüm emrine harfiyen uyacak Mehmetçik’i bulamaz. Bizim endişemiz bu
“Size ölmeyi emrediyorum.” denilebilen ve bu emre uyabilen asker ocağının
dejenere olmasından kaynaklanmaktadır. 
Yüce heyetinizi
sevgiyle saygıyla selamlıyorum. (İYİ PARTİ sıralarından alkışlar)
BAŞKAN –
Önergeyi oylarınıza sunuyorum: Kabul edenler… Etmeyenler… Kabul edilmemiştir. 
62’nci maddenin
(6)’ncı fıkrasını oylarınıza sunuyorum: Kabul edenler… Etmeyenler… Kabul
edilmiştir. 
62’nci maddenin
(7)’nci fıkrasını oylarınıza sunuyorum: Kabul edenler… Etmeyenler… Kabul
edilmiştir. 
62’nci maddenin
(8)’inci fıkrasını oylarınıza sunuyorum: Kabul edenler… Etmeyenler… Kabul
edilmiştir. 
62’nci maddenin
(9)’uncu fıkrası üzerinde bir adet önerge vardır, okutuyorum: 
Türkiye Büyük
Millet Meclisi Başkanlığına
Görüşülmekte
olan Askeralma Kanunu Teklifi’nin 62’nci maddesinin (9)’uncu fıkrasının
aşağıdaki şekilde değiştirilmesini arz ve teklif ederim.
“(9) 14/7/1965
tarihli ve 657 sayılı Devlet Memurları Kanunu’nun 68’inci maddesinin (B)
fıkrasının ikinci paragrafında yer alan “okul devresi dâhil yedek subaylıkta” ibaresi
“okul devresi dâhil yedek astsubaylık ve yedek subaylıkta” şeklinde yeniden
düzenlenmiştir.”
 Hasan
Subaşı İmam Hüseyin Filiz  Dursun
Müsavat Dervişoğlu 
 Antalya Gaziantep İzmir
 Bedri
Yaşar   Ümit
Beyaz
 Samsun  İstanbul
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Katılamıyoruz Sayın Başkanım.
BAŞKAN –
Komisyonun katılmadığı önerge üzerinde söz talebi var. 
Sayın Beyaz,
buyurun. (İYİ PARTİ sıralarından alkışlar)
ÜMİT BEYAZ
(İstanbul) – Sayın Başkan, değerli milletvekilleri; ilgili düzenleme üzerine
İYİ PARTİ Grubu adına söz almış bulunuyorum. 
Sözlerime
başlamadan önce, Çin yönetiminin Doğu Türkistan Türklüğünü yok etmek için
kurduğu toplama kamplarından birinde kötü bakım koşulları ve işkence nedeniyle
rahatsızlanarak hayatını kaybeden Uygur Türk’ü yazar Nurmuhammet Tohti’ye
Allah’tan rahmet diliyorum. Çin yönetiminin Uygur Türklerine uyguladığı baskıyı
yüce Meclisin huzurunda kınıyorum. 
15
Temmuz hain darbe girişiminin püskürtülmesiyle ülkemiz bir uçurumun kenarından
dönmüştür. Türk ordusuna sızmayı başaran alçakların gerçekleştirmek istediği
darbe ateşini büyük Türk milleti şehitler vererek sinesinde söndürmeyi
başarmıştır. 15 Temmuz sonrası yaralarını saran Türk Silahlı Kuvvetleri bir
yandan yapısal dönüşüm içine giderken diğer yandan da Afrin’de, El Bab’da
olağanüstü operasyonlara imza atarak Türk milletinin güvenliği için mücadele
etmektedir. Metehan’dan beri iki bin iki yüz yıldır milletinin ordusu olan Türk
ordusu içindeki hainleri temizledikten sonra yoluna dünden daha güçlü biçimde
devam etmektedir. 
Değerli
milletvekilleri, 15 Temmuz sonrası büyük bir değişim yaşayan Türk Silahlı
Kuvvetlerinde en alt seviyeden en üstteki yapıya kadar köklü değişimler
yaşanmıştır. Bu değişiklikler kapsamında Kara, Deniz, Hava Kuvvetleri
komutanlıkları Millî Savunma Bakanlığına bağlandı, askerî okullar ve hastaneler
kapatıldı, Yüksek Askerî Şûranın yapısı değiştirildi. Ama bu hayati
değişikliklerin hiçbiri ne yazık ki bedelli askerlik yasası kadar kamuoyunun
ilgisini çekmedi. Bunu Gazi Meclisimizin temsilcisi biz milletvekillerinin
eksikliği olarak sizlerin huzurunda tarihe not düşüyorum. Bunun yanında,
bedelli askerlik sürecinin de adil yürüdüğünü söyleyemeyiz. Asker alma
sistemimizde bir problem yaşandığı açıkça ortaya çıkmıştır. Sistem bugüne kadar
“asker kaçağı”, “bakaya” olarak ifade edilen sorunlar üretmiştir. İnşallah,
bundan sonra getirilen yeni düzenlemelerle bu sıkıntılar giderilecektir. Ama
getirilen sistemde herkesin bedelli askerlik karşılığında aynı parayı ödeyecek
olmasını da adil bulmadığımızı belirtmek istiyorum. Değerli milletvekilleri,
keşke düzenleme Komisyonda görüşülürken gerekli müdahaleler yapılabilseydi ve
her sosyal sınıfın gelirine göre altından kalkabileceği bir rakam belirlenseydi.
Mesela bedelli askerlikten yurt içinde faydalanmak isteyen orta ve alt gelir
grubuna mensup vatandaşlarımız ile yurt dışından gelerek faydalanacak olanların
arasında bir eşitlik olacağından bahsedemeyiz. Yurt dışında yaşayan
vatandaşlarımızın elde ettiği gelirin döviz cinsinden Türk lirasına nazaran
kıymetli oluşu Türkiye'de yaşayan vatandaşlarımız açısından önemli bir
adaletsizlik ortaya çıkaracaktır. 
Türk
Silahlı Kuvvetleri bir dönüşüm yaşıyor. Bu dönüşümün hangi ilkeler ışığında
yapıldığını bilmiyoruz. Gerçekleşen yapısal dönüşüme yön veren düşüncenin ne
olduğu hakkında yeterli bilgiye ne yazık ki sahip değiliz. Ergenekon, Balyoz
gibi kumpaslarla örselenen, en son da 15 Temmuz hain darbe girişimiyle
tarihinin en zor dönemine giren Türk Silahlı Kuvvetlerini ayağa kaldırmak için
parti rozetlerimizi bir kenara bırakarak hep birlikte çalışmalıyız. Hükûmet
partizanca tutumunu özellikle bu konuda acilen terk etmelidir.
Türkiye
kırk yıldır kendi topraklarında ve Kuzey Irak’ta dünyanın en kanlı terör
örgütlerinden biri olan PKK’yla mücadele etmektedir. Diğer yandan, Ege’de
Yunanistan’ın tahrikleri hız kazanmaktadır. Bölgede Türkiye karşıtı
koalisyonların günbegün genişlediği hepimizin malumudur. Hâl böyleyken
ordumuzun mevcudunu önemli ölçüde düşürecek bu yasa teklifini görüşürken ince
eleyip sık dokumamız gerekmektedir. Seçim sürecinde beka kavramına dilini
dolayan arkadaşlarımız bilmelidir ki bekanın göz önüne alınacağı asıl konu
buradadır. Herhâlde Hükûmetimiz Türkiye’nin binbir tehlikeyle dolu güney
sınırını İstanbul Belediyesinin zabıtalarıyla korumayı düşünmüyordur. Ege
Denizi’nde hâlihazırda Yunanistan’ın işgali altında bulunan adalarımızı
belediyemizin temizlik personeliyle geri almayı hesap etmediklerini umut
ediyorum.
Yüce
Meclisi saygıyla selamlıyorum. (İYİ PARTİ sıralarından alkışlar)
BAŞKAN
– Önergeyi oylarınıza sunuyorum: Kabul edenler… Etmeyenler… Kabul edilmemiştir.
62’nci
maddenin (9)’uncu fıkrasını oylarınıza sunuyorum: Kabul edenler… Etmeyenler…
Kabul edilmiştir.
62’nci
maddenin (10)’uncu fıkrasını oylarınıza sunuyorum: Kabul edenler… Etmeyenler…
Kabul edilmiştir.
62’nci
maddenin (11)’inci fıkrasını oylarınıza sunuyorum: Kabul edenler… Etmeyenler…
Kabul edilmiştir.
62’nci
maddenin (12)’nci fıkrasını oylarınıza sunuyorum: Kabul edenler… Etmeyenler… Kabul
edilmiştir.
62’nci
maddenin (13)’üncü fıkrası üzerinde bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan Askeralma Kanunu Teklifi’nin 62’nci maddesinin (13)’üncü fıkrasının
aşağıdaki şekilde değiştirilmesini arz ve teklif ederiz.
“(13) 12/4/1991
tarihli ve 3713 sayılı Terörle Mücadele Kanununun 21 inci maddesinin birinci
fıkrasının (i) bendine “Yedek subay” ibaresinden sonra gelmek üzere “ve yedek
astsubay” ibaresi ilave edilmiştir.”
 Mehmet Metanet
Çulhaoğlu Hasan Subaşı Yasin
Öztürk
 Adana Antalya Denizli
 Aylin
Cesur  İbrahim
Halil Oral
 Isparta
  Ankara
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Katılamıyoruz Sayın Başkanım.
BAŞKAN –
Komisyonun katılmadığı önerge üzerinde söz talebi var. 
Sayın Oral,
buyurun. (İYİ PARTİ sıralarından alkışlar) 
İBRAHİM HALİL
ORAL (Ankara) – Sayın Başkan, kıymetli milletvekilleri; Askeralma Kanunu
Teklifi’nin 62’nci maddesinin (13)’üncü fıkrası üzerinde İYİ PARTİ Grubu adına
söz almış bulunuyorum. Genel Kurulu saygıyla selamlıyorum. 
Saygıdeğer
milletvekilleri, Türk milleti milattan önce 209 tarihiyle simgeleşen bir askerî
geçmişe sahiptir. Bu uzun tarihteki zaferlerimizi milletimizin
kahramanlıklarının yanı sıra ordumuzu gelişmiş ve düzenli tutmamıza da
borçluyuz. Kaybettiğimiz pek çok savaşın ve uğradığımız işgalin ardında bozulan
askerî düzen bulunmaktadır. 
Tarihe not
düşmek için birkaç söz söylemek istiyorum. Görüştüğümüz askerlik kanununda
iktidarın samimi uzlaşma niyetinden uzak olduğu aşikârdır. Geçtiğimiz günlerde
Sayın Cumhurbaşkanımız Twitter hesabından “Yeni askerlik kanunumuz hayırlı
olsun.” diye bir paylaşımda bulundu. Kanun teklifinin içeriği hakkında bilgi
vermek istemişti. Keşke, Sayın Cumhurbaşkanı henüz yasalaşmayan bir teklifi
sanki yasalaşmış gibi sunmasaydı; keşke, Türkiye Büyük Millet Meclisinin
saygınlığına halel getirmemek için bu paylaşımı teklifin yasalaşmasından sonra
yapsaydı. Sayın Cumhurbaşkanının bu tavrını asla doğru bulmuyorum. Türkiye Büyük
Millet Meclisinin çıkardığı kanundan çok kanun hükmünde kararnamenin ve
Cumhurbaşkanlığı kararnamesinin çıkarıldığı ülkemizde asli yasama organı âdeta
Cumhurbaşkanı olmuş durumdadır. Buradan da anlıyoruz ki, iktidar Türkiye Büyük
Millet Meclisini ikinci bir yasama organı olarak görmektedir. Askerlik kanunu
görüşmeleri, Cumhurbaşkanlığı hükûmet sisteminin ne kadar eksik bir sistem
olduğunu bir kez daha göstermiştir. 
Kıymetli
milletvekilleri, yine tarihe not düşmek ve zabıtlara geçirmek için ifade
ediyorum ki Ergenekon ve Balyoz kumpasları AK PARTİ iktidarları tarafından
desteklenmiştir. Türk ordusu zayıflamış ve FETÖ darbe girişiminin önü
açılmıştır. Yakın ve uzak tarihten ders almaz isek benzeri faciaları bugün de
yarın da yaşayabiliriz. Bugün askerlik kanununun millî birlikten uzak bir
usulle çıkarılması da ordumuzun düzenini bozacak sonuçlara yol açabilir.
Beka
tehlikesi AK PARTİ’nin İstanbul seçimlerini kaybetmesi değildir; beka tehlikesi
Türk ordusunun zayıf kalma ihtimalidir, terör örgütlerinin olası bir boşluktan
faydalanarak vatandaşlarımıza ve Türk devlet yapısına zarar vermesidir.
Türkiye, zor bir coğrafyada yer almaktadır. Her dakika bir terör saldırısı, bir
dış müdahale ihtimali bulunmaktadır. Büyük İslam mütefekkiri İbn-i Haldun’un
meşhur bir sözü var: “Coğrafya kaderdir.” Bu kader bizim güçlü ve sürekli bir
hazır orduya sahip olmamızı mecbur kılmaktadır.
Kabul
edilen maddeler kapsamında terhisler başlayacak ve bence adil olmayan bir
bedelli askerlik düzenlemesi ortaya çıkacaktır. Bu bağlamda, yaşanacak kötü bir
durumun vicdani sorumluluğunu bu kanuna onay veren Türkiye Büyük Millet Meclisi
olarak hepimiz yaşarız. Bu durumda tarih, Türk milleti ve Yüce Allah bizi
affetmeyecektir. 
Sayın
milletvekilleri, bedelli askerlik düzenlememiz adil değildir. Kanun teklifi
kabul edilmiş olsa da bu husus üzerinde birkaç söz söylemek istiyorum. Örneğin
kamu hizmetinde askerlik yapma seçeneği artırılmalıdır. Dünyada bunun pek çok
örneği vardır. Doktora eğitimini tamamlamış ya da akademik kadroda olan
vatandaşların, üretime katkı sunan mühendislerin ya da teknik personelin
askerlikten muaf tutulması ya da kamu hizmetinde görev yaptırılması gibi
düzenlemeler getirilebilirdi. Hatta Bursa Milletvekilimiz Sayın Tatlıoğlu’nun
böyle bir önergesi olmuş, iktidar tarafından reddedilmişti. Bu mudur uzlaşma?
Bedelli düzenlemesi, teklifin tamamı yasalaşmadan tekrar görüşülmelidir.
Bedelli ücretinin gelir düzeyine göre belirlenmesi gibi düzenlemeleri burada
tartışmalıyız. Bir ay önce 15 bin liraya askerlik yapan birinin kardeşi şimdi
neden 30 bin liraya askerlik yapacaktır, bu nasıl bir adalet uygulamasıdır? Ya
da bu bir aylık eğitim süresinin kime, ne kadar faydası vardır? İktidar sanki
bu bedelli üzerinden “Ekonomik kriz var, para lazım, vatandaştan toplayalım.”
gibi bir anlayışla hareket etmektedir. Vatandaşın menfaatini düşünen bir
iktidar, biraz önce bahsettiğimiz hususlarda çok daha ayrıntılı düzenlemeler
yapardı diye düşünüyorum. 
(Mikrofon
otomatik cihaz tarafından kapatıldı) 
İBRAHİM
HALİL ORAL (Devamla) – Sayın Başkanım, bitiriyorum. 
BAŞKAN
– Toparlayın Sayın Oral.
Buyurun.

İBRAHİM
HALİL ORAL (Devamla) – Teşekkür ederim.
Kıymetli
milletvekilleri, son olarak şunu da ifade etmek istiyorum: Türk ordusunun millî
savunma teknolojisi noktasında bağımsız olması şarttır. İstediğimiz kadar
Askeralma Kanunu çıkaralım, S400 ve F35 arasında kaldığımız, millî savunma
gücümüz olmadığı sürece yeni bir Mondros’un bize dayatılmayacağının, aldığımız
askerlerin zorla terhis ettirilmeyeceğinin garantisi yoktur.
Bütün
bu düşüncelerle Genel Kurulu saygıyla selamlıyorum. (İYİ PARTİ sıralarından
alkışlar) 
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmemiştir.
62’nci
maddenin (13)’üncü fıkrasını oylarınıza sunuyorum: Kabul edenler...
Etmeyenler... Kabul edilmiştir.
CAHİT
ÖZKAN (Denizli) – Sayın Başkan…
BAŞKAN
– Sayın Özkan, söz talebiniz var galiba.
Buyurun.

V.- AÇIKLAMALAR (Devam)
30.- Denizli Milletvekili Cahit Özkan’ın, Ankara Milletvekili İbrahim
Halil Oral’ın görüşülmekte olan 69 sıra sayılı Kanun Teklifi’nin 62’nci
maddesinin (13)’üncü fıkrasıyla ilgili önerge üzerinde yaptığı konuşmasındaki
bazı ifadelerine ilişkin açıklaması
CAHİT
ÖZKAN (Denizli) – Sayın Başkan, değerli milletvekilleri; tabii, Anayasa
uzlaşıyla çıkması gereken bir kanundur özü itibarıyla ancak bazı kanunlar
vardır ki onların da uzlaşısı Anayasa kadar önemlidir. Biz bu kanun teklifini
demokrasimizin bir başarısı olarak, madde madde müzakere ederek bu noktaya
getirdik, itirazlar da değerlendirildi. Ancak böylesi bir kanun teklifi bu kadar
uzlaşıyla ortaya çıktıktan sonra özellikle FETÖ kumpaslarını bahane ederek
grubumuza yapılan sataşma hakkında kayıtlara geçmesi için… Çünkü sayın hatip
kürsüden kayıtlara geçmesi için vurgulayarak söyledi, bunu asla kabul edemeyiz.
Bakınız
“FETÖ kumpaslarını AK PARTİ destekledi.” ifadesini kullandı. Her şeyden önce,
AK PARTİ, FETÖ’nün yargı kumpaslarına muhatap olan bir siyasi harekettir. Hem
MİT krizi sürecinde hem de 17-25 Aralık sürecinde doğrudan millî hükûmete darbe
teşebbüsü FETÖ tarafından AK PARTİ’ye karşı gerçekleştirilmiştir. Ancak
bunların yanında özellikle Balyoz, Ergenekon, Askerî Casusluk, İrticayla
Mücadele, Şike kumpası, KCK kumpası; bu kumpasların tamamına baktığımızda
aslında bu kumpaslar yine AK PARTİ hükûmetleri döneminde…
(Mikrofon otomatik
cihaz tarafından kapatıldı) 
BAŞKAN – Evet,
toparlayın Sayın Özkan.
CAHİT ÖZKAN
(Denizli) – …eski parlamenter dönemde Mecliste çıkarılmış yasalar sayesinde
bertaraf edilmiştir.
Bakınız, MİT
Kanunu’nda yapılan değişiklik FETÖ kumpaslarını tasfiye açısından çok
önemlidir. Aynı şekilde, Hâkimler ve Savcılar Kanunu’nda değişiklik, yine
kumpas mağduru tutukluların tahliyesiyle ilgili 4 ayrı yargı paketi bu amaçla,
AK PARTİ’nin gayretleriyle ortaya çıkarılmıştır. Yani AK PARTİ, kumpasları
bertaraf ederken, bu çerçevede haksız tutukluluklara maruz kalan tüm FETÖ
mağdurlarının özgürlüğe kavuşmasının mücadelesini vermiştir.
Teşekkür
ediyorum.
İBRAHİM HALİL
ORAL (Ankara) – Sayın Başkanım, 60’a göre söz istiyorum. Sataşma vardır.
BAŞKAN – Sataşma
yok.
İBRAHİM HALİL
ORAL (Ankara) – Sayın Başkanım, sataşma vardır.
BAŞKAN – Yok
Sayın Oral, sataşmadan dolayı sözü de zaten 69’a göre verebiliyorum.
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Millî Savunma Komisyonu Raporu (S. Sayısı: 69)
(Devam)
BAŞKAN – 62’nci
maddenin (14)’üncü fıkrasını oylarınıza sunuyorum: Kabul edenler...
Etmeyenler... Kabul edilmiştir. 
62’nci maddenin
(15)’inci fıkrasını oylarınıza sunuyorum: Kabul edenler... Etmeyenler... Kabul
edilmiştir. 
62’nci maddenin
(16)’ncı fıkrasını oylarınıza sunuyorum: Kabul edenler... Etmeyenler... Kabul
edilmiştir. 
62’nci maddenin
(17)’nci fıkrasını oylarınıza sunuyorum: Kabul edenler... Etmeyenler... Kabul
edilmiştir. 
62’nci maddenin
(18)’inci fıkrasını oylarınıza sunuyorum: Kabul edenler... Etmeyenler... Kabul
edilmiştir. 
62’nci maddenin
(19)’uncu fıkrasını oylarınıza sunuyorum: Kabul edenler... Etmeyenler... Kabul
edilmiştir. 
63’üncü maddeyi
oylarınıza sunuyorum: Kabul edenler... Etmeyenler... Kabul edilmiştir. 
Geçici madde 1
üzerinde bir adet önerge vardır, okutuyorum:
Türkiye Büyük Millet Meclisi Başkanlığına
Görüşülmekte
olan 69 sıra sayılı Kanun Teklifi’nin geçici 1’inci maddesinin (2)’nci
fıkrasına "askerlik yükümlüsü ihtiyacı” ibaresinden sonra gelmek üzere
“İçişleri Bakanlığınca Bakanlığa bildirilir ve” ibaresinin eklenmesini, (3)’üncü
fıkrasının aşağıdaki şekilde değiştirilmesini ve maddeye aşağıdaki fıkraların
eklenmesini arz ve teklif ederiz.
"(3) Bu
Kanunun yürürlüğe girdiği tarihte her ne sebeple olursa olsun henüz fiili
askerlik hizmetine başlamamış yoklama kaçağı, bakaya veya saklı olanlardan;
istekli olanlar, 1/11/2019 tarihine kadar başvurmaları ve bu tarihe kadar 9
uncu maddede belirlenen bedeli peşin ödemeleri şartıyla kuraya tabi
tutulmaksızın 9 uncu madde hükümlerinden yararlandırılırlar. Bu kapsamda
bedelli askerlik yükümlülüğünü tamamlayanlar hakkında mülga 1111 sayılı Kanun
ile 24 üncü madde gereğince verilen idari para cezalarının tahsilinden
vazgeçilir. Bu fıkranın uygulanmasına ilişkin usul ve esaslar Bakanlıkça
belirlenir.”
"(5) Bu
Kanunun yürürlüğe girdiği tarihte askerlik hizmet süresini tamamlayan erbaş ve
erlerin terhis tarihi bölgedeki ulaşım imkânları dikkate alınarak
memleketlerine sevk edildikleri tarihtir.
(6) Bu Kanunun
yürürlüğe girdiği tarihte askerlik hizmet süresini tamamlayanlar ile halen
muvazzaflık hizmetini yerine getirenler hakkında mülga 1111 sayılı Kanun
gereğince verilen idari para cezalarından ödenmemiş olanların tahsilinden
vazgeçilir.
(7) Bu Kanunun
yürürlüğe girdiği tarihten itibaren altı ay içerisinde muvazzaflık hizmetine
başlayanlar hakkında mülga 1111 sayılı Kanun ile 24 üncü madde gereğince
verilen idari para cezalarından askere sevk tarihi itibarıyla ödenmemiş
olanların tahsilinden vazgeçilir.”
 Cahit Özkan Engin
Özkoç Erkan Akçay
 Denizli Sakarya Manisa
 Lütfü
Türkkan Mehmet Doğan Kubat Mehmet
Ali Çelebi
 Kocaeli İstanbul İzmir
  Mustafa
Açıkgöz
  Nevşehir
BAŞKAN –
Komisyon önergeye katılıyor mu?
MİLLÎ SAVUNMA
KOMİSYONU SÖZCÜSÜ İSMAİL KAYA (Osmaniye) – Takdire bırakıyoruz Sayın Başkanım.
BAŞKAN –
Komisyonun takdire bıraktığı önerge üzerinde söz talebi yok. 
Gerekçeyi
okutuyorum:
Gerekçe:

Jandarma
Genel Komutanlığı ve Sahil Güvenlik Komutanlığının erbaş ve er ile askerlik
yükümlüsü ihtiyacının İçişleri Bakanlığı tarafından Millî Savunma Bakanlığına
bildirilmesi; bu Kanunun yürürlüğe girdiği tarihte yoklama kaçağı, bakaya veya
saklı olanlardan istekli olanların 1/11/2019 tarihine kadar başvurmak ve 9’uncu
maddede belirlenen bedeli peşin ödemek kaydıyla kuraya tabi tutulmaksızın
bedelli askerlik hizmetinden yararlandırılması; kanunun yürürlüğe girdiği
tarihte askerlik hizmet süresini tamamlayan erbaş ve erlerin terhis işlemlerine
ilişkin düzenleme yapılması amaçlanmıştır. Ayrıca, kanunun yürürlüğe girdiği
tarihte askerlik hizmet süresini tamamlamış olanlar ile hâlen muvazzaflık
hizmetini yerine getirenler; ayrıca, yine bu kanunun yürürlüğe girdiği tarihten
itibaren altı ay içerisinde muvazzaflık hizmetine başlayanlar hakkında mülga
1111 sayılı Kanun ile 24’üncü madde gereğince verilen ve ödenmemiş idari para
cezalarının tahsilinden vazgeçilmesi amaçlanmıştır.
BAŞKAN
– Önergeyi oylarınıza sunuyorum: Kabul edenler... Etmeyenler... Kabul
edilmiştir. 
Kabul
edilen önerge doğrultusunda geçici madde 1’i oylarınıza sunuyorum: Kabul
edenler... Etmeyenler... Kabul edilmiştir. 
Talepleri
hâlinde grup başkan vekillerimize söz vereceğim. Konuşmak isteyen grup başkan
vekillerimiz sisteme giriş yaparlarsa sevinirim.
Buyurun
Sayın Türkkan.
V.- AÇIKLAMALAR (Devam)
31.- Kocaeli Milletvekili Lütfü Türkkan’ın, Askeralma Kanunu Teklifi’nin
taşın altına herkesin elini koyması hâlinde çok güzel şeyler yapılabileceğini
gösteren bir teklif olduğuna ve hayırlı olmasını dilediğine ilişkin açıklaması
LÜTFÜ
TÜRKKAN (Kocaeli) – Sayın Başkan, değerli milletvekilleri; yoğun bir çalışma
sürecinden sonra, diğer tüm grupların da katkı sunmasıyla, 1927’den sonra,
arada ufak tefek bazı değişiklikler olmasına rağmen…
İSMET YILMAZ
(Sivas) – Yüzlerce…
LÜTFÜ TÜRKKAN
(Kocaeli) – Temel esaslar açısından bahsediyorum Sayın Bakan, temel esaslar
açısından. Siz Millî Savunma Bakanlığını kısa dönem yaptığınız için belki o
konuda biraz eksiklik olmuş olabilir ama ben temel esaslar açısından
bahsetmiştim.
İlk defa tüm
grupların da katkı sunduğu önemli bir kanun teklifiyle Meclis yoğun bir çalışma
dönemi geçirdi. Burada, diğer grupları olduğu gibi bizi de ziyaret eden
Komisyon üyelerine, bakan yardımcılarına, Silahlı Kuvvetlerimizin değerli
mensuplarına bizde de bazı şüphelerin varlığını aktardık. Kendilerinden
aldığımız cevapların bazılarından tatmin olduk, bazılarına karşı tezlerimizi
sunduk. Ama netice itibarıyla böyle bir noktaya gelindi. Hazırlanabildiği
kadar… Mükemmel bir kanun yapmadığımızı rahatlıkla söyleyebilirim. Biraz evvel
kürsüden hitap eden diğer arkadaşlarımızın da söylediği gibi, belki birkaç ay
sonra tekrar düzeltilmesi konusunda Meclisimize bu kanunla ilgili bazı maddeler
gelecektir, bundan da eminim. 
(Mikrofon
otomatik cihaz tarafından kapatıldı) 
BAŞKAN –
Buyurun, devam edin Sayın Türkkan.
LÜTFÜ TÜRKKAN
(Kocaeli) – Ama netice itibarıyla, kışlada tezkere bekleyen Mehmetçik’i de daha
fazla bekletmemek adına bu istişareleri son saate kadar devam ettirdik.
Bu konuda katkı
veren diğer bütün gruplara, özellikle bu teklifin yasalaşması sırasında
hassasiyet gösterip grupları ziyaret eden, bilgi sunan Millî Savunma Bakanımız
Sayın Hulusi Akar’a ve bu kanunun ittifakla geçmesi, diğer grupların da katkı
sunması açısından diyaloğu hep açık tutan Adalet ve Kalkınma Partisi Grup
Başkan Vekili Sayın Mehmet Muş’a özellikle teşekkür etmek istiyorum. Diğer
partilerden grup başkan vekili arkadaşlarıma da ayrı ayrı teşekkür ediyorum. 
Bu kanun,
çıkması için yapılan çalışmalar da göz önünde bulundurulursa, hep beraber taşın
altına elimizi koyduğumuzda çok daha güzel şeyler yapacağımızı gösteren bir
kanun oldu. Bundan sonraki kanunlarda da bu diyalog yolunun açık kalacağını
umuyorum. Bu katkı sürecinin diğer partilere de sunulacağını umuyorum. Mesai
harcayan bütün milletvekili arkadaşlarımıza teşekkür ediyorum. Kışlada tezkere
bekleyen bütün Mehmetçiklere buradan selamlar gönderiyorum. 
Bu
kanun, Türk Silahlı Kuvvetleri kanunu, Meclisten en çok oyla çıkması gereken
bir kanun. Milletvekili arkadaşlarımızın da seçim bölgelerinde ve İstanbul’da
olması hasebiyle –umuyorum; öyle bir gereklilik de hasıl olacak- salı günü
ivedilikle son maddelerinin oylanıp o gün Resmî Gazete’de yayımlanacağı
konusunda bir öngörümüz var, bunun da gerçekleşeceğini düşünüyorum.
Milletimize, Meclisimize hayırlı olsun diyorum. 
Teşekkür
ederim. (İYİ PARTİ sıralarından alkışlar)
BAŞKAN
– Teşekkür ederim.
Ben
Sayın Doğan Kubat’a da teşekkür ediyorum Sayın Türkkan.
Sayın
Özkoç, buyurun.
32.- Sakarya Milletvekili Engin Özkoç’un, milleti ve ülkeyi ilgilendiren
konularda kimseyi ayrıştırmadan yapıcı bir dil kullanılması hâlinde her şeyin
başarılabileceğine, Askeralma Kanunu Teklifi’nin hayırlı olmasını dilediğine
ilişkin açıklaması
ENGİN
ÖZKOÇ (Sakarya) – Sayın Başkan, değerli milletvekili arkadaşlarım; içinde
bulunduğumuz görevler… Aslında milletimizi temsil etmekle ilgili çok önemli
yerlerde bulunuyoruz. Hemen sizin Başkanlık makamınızın bulunduğu yerde, grup
başkan vekilleriyle, milletimiz adına onur duyacağımız ve yeri ve zamanı
geldiğinde birlikte hareket edebileceğimiz çok önemli görüşmeleri
gerçekleştirdik. Hem iktidar partisinin grup başkan vekilleri hem de muhalefet
partisinin grup başkan vekilleri içeride şöyle dediler: “Söz konusu vatansa
gerisi teferruattır.” Birlikte oturdular, birlikte konuştular, birlikte karar
verdiler; neyin düzeltilmesi gerektiği konusunda, ordunun güçlü bir ordu
olabilmesi için, milletimize güçlü bir şekilde hizmetine devam edebilmesi için
ne gerekiyorsa katkı sağlamaya çalıştılar. 
Buradan
siyasi bir fayda çıkartmak hiç kimsenin yararına olmaz; asıl fayda milletimiz
için olmalı, ülkemiz için olmalı. Bu karar bugüne kadar çok hassas bir şekilde
görüşülmüştür. Bütün siyasi partiler elinden geldiğince katkı sunmuşlardır ve
eminim prosedürler tamamlandıktan sonra da salı ya da çarşamba günü
yasalaşacaktır.
Eğer biz
milletimizi ve ülkemizi ilgilendiren temel konularda birlikte oturup
konuşursak, birbirimizi ayrıştırmazsak, gerçekten yapıcı bir dil kullanırsak
başaramayacağımız hiçbir şey yok; içeride ve dışarıda itibarlı bir ülke
olabilmek bizim elimizde, Türkiye Büyük Millet Meclisinin elinde. 
(Mikrofon
otomatik cihaz tarafından kapatıldı) 
BAŞKAN –
Buyurun, devam edin. 
ENGİN ÖZKOÇ
(Sakarya) – O yüzden, burada grubu bulunan bütün siyasi partilere, hepsine,
onlarla birlikte çalışan bir çalışma arkadaşı olarak gerçekten çok teşekkür
ediyorum. Bu yasanın milletimize hayırlı olmasını diliyorum.
Eğer bir eksik
varsa gelir; Türkiye Büyük Millet Meclisi buradadır, milletvekilleri buradadır,
otururuz, eksiklerimizi birlikte düzeltiriz. Çıkardığımız her yasa
milletimizden birçok insana dokunuyordur, hayatını değiştiriyordur. Bu
sorumluluk içerisinde hareket etmek ulvi bir görevimizdir. Biz bunun peşinde
olacağız, milletimiz için söz konusu vatansa gerisi teferruattır demeye devam
edeceğiz. 
Saygılar
sunuyorum. (CHP sıralarından alkışlar) 
BAŞKAN –
Teşekkür ediyorum. 
Sayın Akçay,
buyurun lütfen. 
33.- Manisa Milletvekili Erkan Akçay’ın, Askerlik Kanunu’nda çok önemli
düzenlemeleri içeren Askeralma Kanunu Teklifi’nin ülkeye, millete ve Türk
Silahlı Kuvvetlerine hayırlı olmasını dilediklerine ilişkin açıklaması
ERKAN AKÇAY
(Manisa) – Teşekkür ederim Sayın Başkan. 
Temel Askerlik
Kanunu’nda çok önemli düzenlemeleri içeren çıkacak bu kanunun öncelikle
ülkemize, milletimize ve Türk Silahlı Kuvvetlerimize hayırlı uğurlu olmasını
peşinen diliyoruz. 
Uzun bir
hazırlık sürecinden sonra getirilen ve Türk Silahlı Kuvvetlerinin ihtiyaçları
gözetilerek standart, öngörülebilirlik ve sürekliliği sağlayan bu temel kanunu,
kanun teklifini biz Milliyetçi Hareket Partisi olarak Türkiye Büyük Millet
Meclisine sunulduğu andan itibaren destekledik, katkı verdik, bir an önce
kanunlaşması için de tutum aldık ve bunun da gereğini yaptık. İnşallah tümü
üzerindeki oylamalarda da tekrar görüşlerimizi biraz daha geniş ifade etmek
üzere şimdilik sözlerime son verirken aynı zamanda, bu kanun teklifinin
görüşmeleri sürecinde grubumuzu da ziyaret ederek ve diğer grupları ziyaret
etmek suretiyle bilgilendiren Millî Savunma Bakanı Sayın Hulusi Akar’a ve
çalışma ekibindeki arkadaşlarına da çok teşekkür ediyoruz. 
Hepinize
saygılar sunuyorum. 
BAŞKAN – Sayın
Özkan…
34.- Denizli Milletvekili Cahit Özkan’ın, Askeralma Kanunu Teklifi’nin
siyasi çekişmelerden uzak, Türkiye'nin ortak aklı olarak ortaya çıktığına ve
teklifin yasalaşması hâlinde terhis bekleyen askerlere vermek istediği mesaja
ilişkin açıklaması
CAHİT ÖZKAN
(Denizli) – Teşekkürler Sayın Başkan.
Sayın Başkan,
değerli milletvekilleri; Anayasa’ya ilişkin düzenlemeler uzlaşıyla yapılması
gereken düzenlemelerdir ancak bazı kanunlar vardır ki bu kanunların da üzerinde
uzlaşının sağlanması çok önemlidir; işte Askeralma Kanunu Teklifi böylesi bir
kanun teklifidir. 69 sıra sayılı Kanun Teklifi, demokrasimiz açısından
başarılı, uzlaşı içerisinde gerçekleştirilmiş bir yasa teklifidir, onun için bu
yasa teklifi, genelgeçer, uzun süreli bir düzenlemedir. Yaklaşık doksan iki
yıldır yürürlükte bulunan Askerlik Kanunu ve 1076 sayılı Yedek Subaylar Kanunu
bu teklifin yasalaşmasıyla mülga olacak. 
Bu kanunun
hayata geçmesinde emeği geçen başta siyasi parti gruplarımıza, grup başkan
vekillerimize ve sayın milletvekillerimize ve bürokratik açıdan katkı sunan
Bakanlığımızın ilgili personeline, Millî Savunma Bakanlığımıza, Türk Silahlı
Kuvvetlerimize, Genelkurmay Başkanlığımıza ayrı ayrı teşekkür ediyorum ve
bundan sonra yapacağımız yasal düzenlemelerde de aynı uzlaşının aranmasını
diliyorum. 
Tabii, yasalar
yapılırken, yasama tekniği açısından “olması gereken hukuk” diye ifade
ettiğimiz “de lege ferenda” aynen tabiat kanunları gibi, evrensel, genelgeçer
düzenlemeler olmalıdır. İşte, Askeralma Kanunu Teklifi, tam bu anlamıyla, bütün
siyasi partilerin katılımıyla, siyasi çekişmeden uzak, Türkiye'nin ortak aklı
olarak ortaya çıkmıştır ve tekrar, katkısı olan tüm siyasi partilere, bütün
milletvekillerimize ayrı ayrı teşekkür ediyorum. 
Yapılan yasal
düzenleme birkaç madde hariç tamamlandı ancak hem redaksiyonlar hem de
maddelerin teselsülü yani bürokratik işlemler zaten pazartesiye kadar ancak
tamamlanacak ve sadece bir günlük bir kayıp söz konusu olacak teklifin
yasalaşması için, yürürlüğe girmesi için. İnşallah, biz de bütün
milletvekillerimizin olabildiğince en geniş katılımla bu yasal düzenlemeye onay
vermesini, olabildiğince çok sayıda milletvekilimizin oylamada hazır
bulunmasını sağlayarak Türkiye'nin ortak aklını hayata geçirmiş olacağız.
(Mikrofon
otomatik cihaz tarafından kapatıldı) 
BAŞKAN –
Buyurun. 
CAHİT ÖZKAN
(Denizli) – Bu vesileyle, yasadan etkilenecek olan Mehmetçik’imize, terhis
bekleyen askerlerimize de bir mesaj vermek istiyorum: Kahraman ordumuzun bir
neferi olarak vatani yükümlülüğünüzü hakkıyla yerine getirdiniz. Tarihi
kahramanlıklarla dolu aziz milletimize, şanlı ecdadımıza karşı vatani borcunuzu
ödediniz. Görevinizi yaptığınız birlikleriniz artık, bundan sonra sizlerin
vatanlarıdır, ikinci bir memleketiniz olacaktır. Seferberlik durumu hariç,
artık, birliklerinizde olmayacaksınız. Bu vesileyle, birkaç gün de olsa vakit
varken son ana kadar görevinizi hakkıyla yerine getirmenizi, silah
arkadaşlarınızla güzel günler geçirmenizi, terhisten sonra ailelerinize sağ
salim ulaşmak suretiyle ailenizle birlikte mutlu, huzurlu, sağlık ve afiyet
içerisinde güzel bir yaşam geçirmenizi Yüce Allah’tan niyaz ediyor, Genel
Kurulu saygıyla selamlıyorum. (AK PARTİ sıralarından alkışlar)
BAŞKAN –
Teşekkür ediyorum. 
IV.- OTURUM BAŞKANLARININ KONUŞMALARI (Devam)
3.- Oturum Başkanı TBMM Başkan Vekili Süreyya Sadi Bilgiç’in, Askeralma
Kanunu Teklifi’nin hayırlı olmasını temenni ettiğine ilişkin konuşması 
BAŞKAN – Ben de
bu yeni askerlik kanunumuzun ve sistemimizin memleketimiz, milletimiz ve
evlatlarımız için hayırlı ve uğurlu olmasını temenni ediyorum. 
MİLLÎ SAVUNMA
KOMİSYONU BAŞKANI İSMET YILMAZ (Sivas) – Başkanım…
BAŞKAN –
Komisyonun söz talebi var.
Buyurun
Başkanım.
V.- AÇIKLAMALAR (Devam)
35.- Millî Savunma Komisyonu Başkanı İsmet Yılmaz’ın, Kocaeli
Milletvekili Lütfü Türkkan’ın yaptığı açıklamasındaki bazı ifadelerine,
Askeralma Kanunu Teklifi’nde milletin talepleri ile Türk Silahlı Kuvvetlerinin
ihtiyacının esas alındığına, NATO’nun en büyük ikinci ordusuna sahip olunduğuna
ilişkin açıklaması
MİLLÎ SAVUNMA
KOMİSYONU BAŞKANI İSMET YILMAZ (Sivas) – Teşekkür ediyorum Muhterem Başkanım. 
Öncelikle, bütün
parti gruplarımıza özellikle teşekkür ediyorum.
Gerçekten,
milletimizin talepleri ve Türk Silahlı Kuvvetlerimizin ihtiyacı esas alınarak
öngörülebilir, sürekli, eğitim ve mesleki gelişim ihtiyacına göre, eğitimli
insan gücünü de en etkin ve verimli şekilde kullanmayı amaçlayan bir askerlik
yasasını öngördük. 
Hukuk, yaşayan
bir olgudur. Zamanın ihtiyaçlarını dikkate alarak gerekli değişikliklerin
yapılması doğaldır; aksi hâlde hukuk işlemez hâle gelir. 1927 tarihli Kanun hiç
değişmemiş gibi, hiç yapılmamış gibi “O zamandan çıktı, bu zamana kadar.” diye…
1927’de çıktı, 1929’da 2 değişiklik yapıldı, 1932’de 2 değişiklik yapıldı,
1933’te 2 kere değişiklik yapıldı, 1934’te değişti, 1935’te değişti, 1936’da 2
kez değişti, 1937’de değişti, 1938’de değişti, 1940’ta 4 kez değişti, 1941’de 5
kez değişti, 1942’de değişti, 1943’te, 1944’te 2 kez, 1947, 1950, 1952, 1955,
1956’da 2 kez, 1961’de 4 kez değişti, 1962’de değişti, 1963’te 3 kez değişti,
1967’de 2 kez değişti, 1970’te, 1974’te, 1975’te, 1976’da, 1978’de, 1982’de 2
kez değişti, 1983’te değişti, 1984’te 3 kez değişti, 1985’te, 1987’de, 1989’da
değişti; dolayısıyla, bu değişti, değişme normal. “İlelebet, yirmi yıl, otuz
yıl, kırk yıl, elli yıl sürecek -hiç dokunulmazsa- çok iyi bir kanun yaptık,
bundan öncekini yapanlara teşekkür ederiz, biz bunu biraz daha değiştireceğiz.”
sözü ne hayatın gerçeğine uyar ne de hukukun gerçeğine uyar. 
Yine bir başka
arkadaşım “kısa dönemli Bakanlık” dedi. Sizin milletvekilliğiniz kadar ben
Bakanlık yaptım, 24’üncü Dönemden beri… (AK PARTİ sıralarından alkışlar)
LÜTFÜ TÜRKKAN
(Kocaeli) – Millî Savunma Bakanlığı?
MİLLÎ SAVUNMA
KOMİSYONU BAŞKANI İSMET YILMAZ (Sivas) – Millî Savunma Bakanlığı, çok net.
61’inci Hükûmette, 62’nci Hükümette ve 64’üncü Hükûmette Millî Savunma
Bakanlığı…
LÜTFÜ TÜRKKAN
(Kocaeli) – Kaç ay?
MİLLÎ SAVUNMA
KOMİSYONU BAŞKANI İSMET YILMAZ (Sivas) – Kaç ay değil, altı yıl. 
LÜTFÜ TÜRKKAN
(Kocaeli) – Millî Savunma Bakanlığı?
MİLLÎ SAVUNMA
KOMİSYONU BAŞKANI İSMET YILMAZ (Sivas) – Evet, evet, evet. İki yıldan fazla
Millî Eğitim Bakanlığı, altı yıla yakın da Millî Savunma Bakanlığı yaptım.
Dolayısıyla, bir söz söylerken doğru olup olmadığını bilmek lazım. (AK PARTİ
sıralarından alkışlar)
BAŞKAN –
Teşekkür ediyorum.
MİLLÎ SAVUNMA
KOMİSYONU BAŞKANI İSMET YILMAZ (Sivas) – Bitireceğim, bir dakika efendim. 
Sayın Başkanım,
NATO’da şu andaki asker mevcudumuz Amerika’dan sonra 2’ncidir. 106 bin kişi
terhis olsa dahi yine, NATO’nun Amerika’dan sonraki 2’nci büyük ordusuyuz.
Bizim profesyonellerimizin tamamı NATO’da 2’nci büyük ordu olmak için
yeterlidir. Bizden sonra 3’üncü sırada olan Fransa’nın 208 bin, Almanya’nın 180
bin, İtalya’nın 175 bin -NATO’dan dün alınmış rakamlar- Birleşik Krallık’ın 137
bin, İspanya’nın 118 bin, Yunanistan’ın 106 bin, Polonya’nın 105 bin, yeni
girdi, Karadağ’ın 1.500 askeri var, Lüksemburg’un 800 askeri var. Bir de ülke
var… Birisi kalktı söyledi “Asker sayısı NATO’yu etkiler.” diye, oysa bilse ki
NATO’da hiç askeri olmayan NATO üyesi dahi var. Kimdir? İzlanda. İzlanda’da
millî savunma bakanlığı dahi yoktur. 
Dolayısıyla da
mevcut ordumuz, bu ülkenin her zaman barış içerisinde, huzur içerisinde, sadece
kendi ülkesinde değil çevresindeki uluslararası etkinliklere katılarak da
NATO’da, Kıbrıs’ta, Kosova’da, Avrupa’da ve dünyanın her tarafında barışı
sağlama konusunda uluslararası toplumun sorumlu bir üyesi olarak üzerine düşeni
yapacaktır diyorum.
Tekrar bu
yasanın hayırlı uğurlu olmasını diliyorum, emeği geçenlere sonsuz teşekkür
ediyorum.
BAŞKAN – Sayın
Yılmaz, teşekkür ediyorum.
ENGİN ÖZKOÇ
(Sakarya) – Sayın Başkan…
BAŞKAN – Sayın
Özkoç, buyurun.
36.- Sakarya Milletvekili Engin Özkoç’un, Millî Savunma Komisyonu
Başkanı İsmet Yılmaz’ın yaptığı açıklamasındaki bazı ifadelerine ilişkin
açıklaması
ENGİN ÖZKOÇ
(Sakarya) – Teşekkür ederim.
Sayın Bakanım,
Türkiye Büyük Millet Meclisinde bir yasa teklifini görüştük. Grup başkan
vekilleri çok olumlu konuşmalar yaptılar ama siyasetin ruhu gereği herhâlde,
sizin gibi deneyimli bir devlet adamının…
EROL KAVUNCU
(Çorum) – İyi de hakaret ediyorsunuz siz de.
ENGİN ÖZKOÇ
(Sakarya) – Bir durun ya…
BAŞKAN –
Arkadaşlar, lütfen, müsaade edin.
ENGİN ÖZKOÇ
(Sakarya) – Arkadaşlar, bir şey söyleyecekseniz, gelin buradan söyleyin.
LÜTFÜ TÜRKKAN
(Kocaeli) – “Kısa süreli Bakanlık yaptın.” demek hakaret değildir. 
ENGİN ÖZKOÇ
(Sakarya) – Bir dakika…
LÜTFÜ TÜRKKAN
(Kocaeli) – Tekrar ediyorum: Sayın Bakan kısa süreli Bakanlık yaptı, ondan da
bir şey anlamadan mezun olmuş. Yapacak bir şey yok.
ENGİN ÖZKOÇ
(Sakarya) – Müsaade ederseniz…
Burada hiç kimse
herhangi bir hakaretten bahsetmiyor. Hepimiz olumlu duygularla ayrılmak
istiyoruz. Burada milletvekillerine ders vermek “Ben sizin milletvekilliğiniz
kadar Bakanlık yaptım.” demek bizi üzüyor, üzüyor Sayın Bakan. 
MİLLÎ SAVUNMA
KOMİSYONU BAŞKANI İSMET YILMAZ (Sivas) – Ama bir öncekinin cevabı budur Engin
Bey. 
SELAMİ ALTINOK
(Erzurum) – Bunu hak etti, hak etti. 
ENGİN ÖZKOÇ
(Sakarya) – Yani hemen arkasından da bu şekildeki müdahalelerin doğru
olmadığını düşünüyorum.
SELAMİ ALTINOK
(Erzurum) – Hak ettiği için verdi o cevabı.
LÜTFÜ TÜRKKAN
(Kocaeli) – Benim milletvekilliğim kadar Bakanlık yapmadınız. Maalesef,
yaptığınız Bakanlıkta da generaller hapse atıldı. Öyle de acı bir madalyanız
var sizin. 
BAŞKAN –
Arkadaşlar, lütfen… Grup başkan vekili konuşuyor, müsaade eder misiniz.
LÜTFÜ TÜRKKAN
(Kocaeli) – Generallerin hapse atıldığı dönemin Bakanısınız.
BAŞKAN - Buyurun
Sayın Özkoç.
ENGİN ÖZKOÇ
(Sakarya) – Gayet olumlu bir hava içerisinde bu işi yürütüyoruz. Son noktayı
koyduk. Keşke, Komisyon Başkanımız “Hepinize yaptığınız çalışmalar için
teşekkür ederim, başarılar dilerim. Hayırlı olsun.” deseydi bence anılarda
kalacak bir şey olurdu. Ben bunu uygun görmediğimi bir kere daha ifade
ediyorum.
Saygılar
sunuyorum. (CHP sıralarından alkışlar)
BAŞKAN – Ben
hepinize teşekkür ediyorum o zaman, öyle yapalım.
Değerli
arkadaşlar, birleşime bir dakika ara veriyorum.
Kapanma Saati: 19.32
DÖRDÜNCÜ OTURUM
Açılma Saati: 19.33
BAŞKAN: Başkan Vekili Süreyya Sadi BİLGİÇ
KÂTİP ÜYELER: Mustafa AÇIKGÖZ (Nevşehir), Nurhayat ALTACA KAYIŞOĞLU
(Bursa) 
----- 0 -----
BAŞKAN – Türkiye
Büyük Millet Meclisinin 92’nci Birleşiminin Dördüncü Oturumunu açıyorum. 
Danışma
Kurulunun bir önerisi vardır, okutup oylarınıza sunacağım. 
VI.- ÖNERİLER (Devam)
B) Danışma Kurulu Önerileri
1.- Danışma Kurulunun, Genel Kurulun 21 Haziran 2019 Cuma günü
toplanmamasına ilişkin önerisi 
20/6/2019
Danışma Kurulu
Önerisi
Danışma
Kurulunun 20/6/2019 Perşembe günü yaptığı toplantıda, daha önce çalışılmasına
karar verilen Genel Kurulun 21 Haziran 2019 Cuma günü Genel Kurulun toplanmamasının
Genel Kurulun onayına sunulması önerilmiştir. 
 Mustafa
Şentop
 Türkiye
Büyük Millet Meclisi 
 Başkanı
 Cahit
Özkan Engin
Özkoç
 Adalet
ve Kalkınma Partisi Cumhuriyet
Halk Partisi 
 Grubu
Başkan Vekili  Grubu Başkan
Vekili 

 Erkan
Akçay Hakkı Saruhan
Oluç
 Milliyetçi
Hareket Partisi Hakların Demokratik
Partisi
 Grubu
Başkan Vekili  Grubu Başkan
Vekili 

 Lütfü
Türkkan 
 İYİ
PARTİ
 Grubu
Başkan Vekili 
BAŞKAN – Danışma
Kurulu önerisini oylarınıza sunuyorum: Kabul edenler… Kabul etmeyenler… Kabul
edilmiştir. 
69 sıra sayılı
Kanun Teklifi’nin görüşmelerine devam ediyoruz. 
VII.- KANUN TEKLİFLERİ İLE KOMİSYONLARDAN GELEN DİĞER İŞLER (Devam)
A) Kanun Teklifleri (Devam)
1.- İstanbul Milletvekili Şirin Ünal ve Adalet ve Kalkınma Partisi Grup
Başkanvekili Tokat Milletvekili Özlem Zengin ile 49 Milletvekilinin Askeralma
Kanunu Teklifi (2/1940) ve Millî Savunma Komisyonu Raporu (S. Sayısı: 69)
(Devam)
BAŞKAN - Komisyon?
Yok. 
Ertelenmiştir. 
Gündemimizde
başka bir iş bulunmadığından, alınan karar gereğince, kanun teklifleri ile
komisyonlardan gelen diğer işleri sırasıyla görüşmek için, 25 Haziran Salı günü
saat 15.00’te toplanmak üzere birleşimi kapatıyorum. 
Kapanma Saati:19.34




(x) 69 S. Sayılı Basmayazı 11/6/2019
tarihli 87’nci Birleşim Tutanağı’na eklidir.




