



TBMM Tutanak Müdürlüðü




 
 TÜRKİYE BÜYÜK MİLLET MECLİSİ
 TUTANAK DERGİSİ

 118’inci
Birleşim
 26
Temmuz 2016 Salı

(TBMM Tutanak Hizmetleri Başkanlığı tarafından
hazırlanan bu Tutanak Dergisi’nde yer alan ve kâtip üyeler tarafından okunmuş
bulunan her tür belge ile konuşmacılar tarafından ifade edilmiş ve tırnak
içinde belirtilmiş alıntı sözler aslına uygun olarak yazılmıştır.)

 İÇİNDEKİLER


I.- GEÇEN TUTANAK ÖZETİ
II.- GELEN KÂĞITLAR
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 15 Temmuzda millete, millî iradeye, devlete ve Cumhurbaşkanına karşı
gerçekleştirilmek istenen alçakça kalkışmayı ve bunu yapan aşağılık
teröristleri lanetlediğine ilişkin konuşması
2.- Oturum Başkanı TBMM Başkan Vekili Ahmet
Aydın’ın, Profesör Doktor Halil İnalcık’a Allah’tan rahmet dilediğine ilişkin konuşması
3.- Oturum Başkanı TBMM Başkan Vekili Ahmet
Aydın’ın, kurulmasına karar verilen araştırma komisyonunun demokrasi ve millî
irade için son derece önemli olduğuna ilişkin konuşması

IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Hatay Milletvekili Mevlüt Dudu’nun,
Hatay’ın kurtuluşunun ve ana vatana katılışının 77’nci yıl dönümüne ilişkin
gündem dışı konuşması
2.- Hatay Milletvekili Mehmet Necmettin
Ahrazoğlu’nun, Hatay’ın kurtuluşunun ve ana vatana katılışının 77’nci yıl
dönümüne ilişkin gündem dışı konuşması
3.- Hatay Milletvekili Hacı Bayram
Türkoğlu’nun, Hatay’ın kurtuluşunun ve ana vatana katılışının 77’nci yıl
dönümüne ilişkin gündem dışı konuşması

V.- AÇIKLAMALAR
1.- Mersin Milletvekili Baki Şimşek’in, 15
Temmuz darbe girişimi sonrası demokrasiye sahip çıkan bütün vatandaşlara
teşekkür ettiğine ve Mersin’de 2014 yılında TÜRK EĞİTİM-SEN’li olduğu için
görevden alınanların göreve iade edilmesini beklediğine ilişkin açıklaması
2.- Mersin Milletvekili Yılmaz Tezcan’ın,
15 Temmuz günü bir grup FETÖ terör örgütü mensubu terörist tarafından
gerçekleştirilmeye çalışılan darbe girişiminde şehit olanlara Allah’tan rahmet,
yaralılara acil şifalar dilediğine ve Boğaziçi Köprüsü’nün isminin “15 Temmuz
Şehitler Köprüsü” olarak değiştirilmesine ilişkin açıklaması
3.- Denizli Milletvekili Cahit Özkan’ın,
milletin, hain FETÖ terör örgütünün yargı önünde en ağır şekilde
cezalandırılmasını ve tek vatan, tek bayrak, tek devlet ve tek millet ülküsüyle
demokratik, sivil anayasanın hayata geçirilmesini istediğine ilişkin açıklaması
4.- Ağrı Milletvekili Cesim Gökçe’nin, 15
Temmuz gecesi gerçekleştirilmeye çalışılan hain planın, başta Cumhurbaşkanının,
tankların önüne kendini siper eden milletin, kahraman polisin ve Hükûmetin dik
duruşuyla bertaraf edildiğine ilişkin açıklaması
5.- Erzurum Milletvekili Orhan Deligöz’ün,
15 Temmuz 2016 gecesi yapılan hain darbe girişimini lanetle kınadığına,
şehitlerin yakınlarının isteklerine kulak verilmesi ve idam cezasının
getirilmesi için CHP Grubuna ve Kemal Kılıçdaroğlu’na çağrıda bulunduğuna
ilişkin açıklaması
6.- Denizli Milletvekili Kazım Arslan’ın,
demokratik, laik hukuk devletinde dürüst kamu görevlilerinin özlük haklarının
korunması, haksızlık ve hukuksuzlukların yaşanmaması için siyasi iktidarı
samimi ve titiz davranmaya, başlatılan soruşturmaları yeni bir siyasi kadrolaşmaya
dönüştürmemeye çağırdığına ilişkin açıklaması
7.- Ordu Milletvekili Metin Gündoğdu’nun,
FETÖ üyesi darbeci vatan hainlerinin demokrasi dışı girişimlerinin milletin
kararlılığı ve vatan sevgisiyle bertaraf edildiğine ilişkin açıklaması
8.- Ankara Milletvekili Murat Emir’in, 15
Temmuz darbe girişiminin püskürtülmesinden sonra yapılması gerekenin hukuk
içerisinde kalınarak bu yapıyla mücadele etmek olduğuna ilişkin açıklaması
9.- Mersin Milletvekili Aytuğ Atıcı’nın,
alçakça tezgâhlanan darbe girişimini bir kez daha lanetlediğine ve olağanüstü
hâl uygulamasının antidemokratik olduğuna ilişkin açıklaması
10.- İstanbul Milletvekili Sibel Özdemir’in,
iktidar partisine, muhalefet partilerine ve Millî Eğitim Bakanına, nitelikli,
bilimsel ve laik bütüncül bir eğitim sistemini inşa etmeye başlama çağrısında
bulunduğuna ilişkin açıklaması
11.- İstanbul Milletvekili Fatma Benli’nin,
olağan zamanlara tutunmanın tek yolunun birlik ve beraberliği devam ettirmek
olduğuna ilişkin açıklaması
12.- Niğde Milletvekili Ömer Fethi
Gürer’in, 15 Temmuz darbe girişimi sonrası Niğde’de 6 şehit verildiğine, tekrar
benzer olayların yaşanmaması için başta Parlamento olmak üzere herkesin kendine
düşen sorumluluğu yerine getirmesi gerektiğine ilişkin açıklaması
13.- Balıkesir Milletvekili Namık
Havutça’nın, 15 Temmuz gecesi yaşanan darbe girişimini ve darbeci hainleri
lanetlediğine ve darbeye karşı direnmek için şehit olanlara Allah’tan rahmet,
yaralılara acil şifalar dilediğine ilişkin açıklaması
14.- Kırklareli Milletvekili Vecdi
Gündoğdu’nun, 15 Temmuz darbe girişimini bir kez daha nefretle kınadığına,
toplumsal dayanışmanın daha iyi sergilenmesi, normalleşmenin sağlanması ve
demokrasinin güçlendirilmesi için gereken adımların atılmasının herkesin önceliği
olması gerektiğine ilişkin açıklaması
15.- Giresun Milletvekili Bülent Yener
Bektaşoğlu’nun, Türk tarih biliminin önemli değerlerinden Profesör Doktor Halil
İnalcık’a Allah’tan rahmet dilediğine ve 15 Temmuzdaki darbe girişimi
sonrasında halkın bu yönde ortaya koyduğu tavır ve anlayışın doğru okunması ve
buna uygun davranılması gerektiğine ilişkin açıklaması
16.- Manisa Milletvekili Erkan Akçay’ın, 15
Temmuz girişiminin Türk Silahlı Kuvvetlerine sızan bir klik tarafından
gerçekleştirildiğine ve teşebbüsün Türk Silahlı Kuvvetlerinin tamamına mal
edilemeyeceğine, Fethullahçı terör örgütüyle mücadele ederken PKK terör
örgütüyle mücadelenin de arka plana atılmaması gerektiğine, Mardin Derik’te 3
polis ve Diyarbakır Silvan’da 1 askerin şehit düştüğüne, Türk ve dünya
tarihinin önemli bilim adamlarından biri olan Profesör Doktor Halil İnalcık’a
Allah’tan rahmet dilediğine ilişkin açıklaması
17.- Diyarbakır Milletvekili İdris
Baluken’in, idam tartışmaları, basın-yayın üzerindeki sürek avı, kamusal alanda
suçlu-suçsuz demeden yapılan tasfiye operasyonları, olağanüstü hâl ilanı ve
Meclisin baypas edilmesi tutumunun vazgeçilmesi gereken uygulamalar olduğuna,
İmralı’da Öcalan üzerinde hâlâ yürütülen tecridi kınadıklarına ve bu tecritten
bir an önce vazgeçilmesi gerektiğine ilişkin açıklaması
18.- İstanbul Milletvekili Engin Altay’ın,
dünyaca ünlü tarihçi Profesör Doktor Halil İnancık’a Allah’tan rahmet
dilediğine ve Hatay’ın ana vatana katılışının 77’nci yıl dönümüne ilişkin
açıklaması
19.- Aksaray Milletvekili İlknur İnceöz’ün,
birlik ve beraberliğe katkı sunan herkese yürekten teşekkür ettiğine, Profesör
Doktor Halil İnancık’a Allah’tan rahmet dilediğine, Lozan Antlaşması’nın 93’üncü
yıl dönümüne, darbe girişiminde ve terörle mücadelede şehit olanlara Allah’tan
rahmet, yaralılara da acil şifalar dilediğine ilişkin açıklaması
20.- Diyarbakır Milletvekili İdris
Baluken’in, Halkların Demokratik Partisi olarak İstanbul Milletvekili Aykut
Erdoğdu’ya babasının vefatı nedeniyle başsağlığı dilediklerine ilişkin
açıklaması
21.- Manisa Milletvekili Erkan Akçay’ın,
İstanbul Milletvekili Hayati Yazıcı’nın (10/276), (10/277), (10/278), (10/279)
esas numaralı Meclis Araştırması Önergelerinin birleştirilerek yapılan ön
görüşmelerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
22.- İstanbul Milletvekili Hayati
Yazıcı’nın, Manisa Milletvekili Erkan Akçay’ın yaptığı açıklamasındaki bazı
ifadelerine ilişkin açıklaması
23.- Diyarbakır Milletvekili İdris
Baluken’in, her siyasi partiden eşit temsiliyetle yürütülecek bir çalışmanın
tekrar darbe ayıbını yaşamamak açısından son derece önemli olacağına ilişkin
açıklaması

VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bolu Milletvekili Tanju Özcan ve 25
milletvekilinin, cezasını tamamlayarak cezaevinden çıkan ve hükümlülük niteliği
ortadan kalkan eski hükümlülerin topluma adaptasyonu çerçevesinde yaşadığı
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/273)
2.- Bolu Milletvekili Tanju Özcan ve 25
milletvekilinin, deri sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/274)
3.- Bolu Milletvekili Tanju Özcan ve 24
milletvekilinin, patates üretiminde yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/275)
4.- AK PARTİ Grubu adına, Grup Başkan
Vekilleri, Kayseri Milletvekili Mustafa Elitaş, Amasya Milletvekili Mehmet Naci
Bostancı, Aksaray Milletvekili İlknur İnceöz, Çanakkale Milletvekili Bülent
Turan ve İstanbul Milletvekili Mehmet Muş’un, Fethullahçı terör örgütü FETÖ’nün
15 Temmuz 2016 tarihli darbe girişimi ile bu terör örgütünün faaliyetlerinin
tüm yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/276)
5.- CHP Grubu adına, Grup Başkan Vekilleri,
Ankara Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel’in, Fethullahçı terör örgütü FETÖ’nün 15 Temmuz 2016
tarihli darbe girişimi ile bu terör örgütünün faaliyetlerinin tüm yönleriyle
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/277)
6.- MHP Grubu adına, Grup Başkan Vekili
Manisa Milletvekili Erkan Akçay’ın, Fethullahçı terör örgütü FETÖ’nün 15 Temmuz
2016 tarihli darbe girişimi ile bu terör örgütünün faaliyetlerinin tüm yönleriyle
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/278)
7.- HDP Grubu adına, Grup Başkan Vekilleri,
Diyarbakır Milletvekili İdris Baluken ve Diyarbakır Milletvekili Çağlar
Demirel’in, Fethullahçı terör örgütü FETÖ’nün 15 Temmuz 2016 tarihli darbe
girişimi ile bu terör örgütünün faaliyetlerinin tüm yönleriyle araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/279)

B) Tezkereler
1.- Türkiye Büyük Millet Meclisi
Başkanlığının, Dışişleri Komisyonu üyesi ve Rize Milletvekili Osman Aşkın
Bak’ın, Avrupa ve Avrupa-Atlantik Entegrasyonundan sorumlu Gürcistan Devlet
Bakanı David Bakradze’nin vaki davetine icabetle 14-15 Temmuz 2016 tarihlerinde
Batum’da gerçekleştirilecek Batum Uluslararası Konferansı-Gürcistan’ın Avrupa
Yolu konulu konferansa katılmasına ilişkin tezkeresi (3/813)
2.- Türkiye Büyük Millet Meclisi
Başkanlığının, Sakarya Milletvekili ve Aksakallar Konseyi üyesi Mustafa
İsen’in, Türk Konseyi Genel Sekreterliğince 18-19 Ağustos 2016 tarihlerinde
Kazakistan’ın başkenti Astana’da düzenlenecek olan Aksakallar Konseyi 11’inci
Toplantısı’na katılmasına ilişkin tezkeresi (3/814)

C) Önergeler
1.- Kocaeli Milletvekili Haydar Akar’ın,
(2/839) esas numaralı Organize Sanayi Bölgeleri Kanununda Değişiklik
Yapılmasına Dair Kanun Teklifi’nin doğrudan gündeme alınmasına ilişkin önergesi
(4/52)

VII.- ÖNERİLER
A) Danışma Kurulu Önerileri
1.- Danışma Kurulunun, AK PARTİ Grubu adına
Grup Başkan Vekilleri Mustafa Elitaş, Mehmet Naci Bostancı, İlknur İnceöz, Bülent
Turan ve Mehmet Muş’un, ülkemize, milletimize, millî iradeye, ortak
değerlerimize ve demokrasimize karşı TSK içindeki çeşitli kademelerdeki
hücrelerin kendilerine ülkenin ve milletin korunması için emanet edilmiş
silahlar marifetiyle gerçekleştirdiği organize, planlı ve silahlı terörist
darbe girişiminin nedenleri ile bu sürecin bir daha yaşanmaması için alınması
gereken tedbirlerin araştırılması amacıyla; CHP Grubu adına Grup Başkan
Vekilleri Levent Gök, Engin Altay ve Özgür Özel’in, 15 Temmuz tarihinde
parlamenter demokrasiye karşı gerçekleştirilen darbe girişimine sürükleyen
olayların araştırılarak demokrasinin onarılması için alınması gereken
önlemlerin belirlenmesi amacıyla; HDP Grubu adına Grup Başkan Vekilleri Çağlar
Demirel ve İdris Baluken’in, 15 Temmuz darbe girişiminin araştırılarak böyle
girişimlerin bir daha yaşanmaması için alınması gereken önlemlerin belirlenmesi
amacıyla; MHP Grubu adına Grup Başkan Vekili Erkan Akçay’ın, 15 Temmuz darbe
girişiminin ve yaşanan vahim olayların sebep ve sonuçlarıyla araştırılarak
alınması gereken önlemlerin tespiti amacıyla vermiş oldukları Meclis
araştırması önergelerinin Genel Kurulun 26 Temmuz 2016 Salı günkü birleşiminde
sunuşlarda okunmasına ve ön görüşmelerinin birleştirilerek aynı günkü
birleşiminde yapılmasına ilişkin önerisi 

VIII.- MECLİS ARAŞTIRMASI
A) Ön Görüşmeler
1.- AK PARTİ Grubu adına, Grup Başkan
Vekilleri, Kayseri Milletvekili Mustafa Elitaş, Amasya Milletvekili Mehmet Naci
Bostancı, Aksaray Milletvekili İlknur İnceöz, Çanakkale Milletvekili Bülent
Turan ve İstanbul Milletvekili Mehmet Muş’un, Fethullahçı terör örgütü FETÖ’nün
15 Temmuz 2016 tarihli darbe girişimi ile bu terör örgütünün faaliyetlerinin
tüm yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/276)
2.- CHP Grubu adına, Grup Başkan Vekilleri,
Ankara Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel’in, Fethullahçı terör örgütü FETÖ’nün 15 Temmuz 2016
tarihli darbe girişimi ile bu terör örgütünün faaliyetlerinin tüm yönleriyle
araştırılarak alınması gereken önlemlerin belirlenmesi amacıyla Meclis araştırması
açılmasına ilişkin önergesi (10/277)
3.- MHP Grubu adına, Grup Başkan Vekili
Manisa Milletvekili Erkan Akçay’ın, Fethullahçı terör örgütü FETÖ’nün 15 Temmuz
2016 tarihli darbe girişimi ile bu terör örgütünün faaliyetlerinin tüm yönleriyle
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/278)
4.- HDP Grubu adına, Grup Başkan Vekilleri,
Diyarbakır Milletvekili İdris Baluken ve Diyarbakır Milletvekili Çağlar
Demirel’in, Fethullahçı terör örgütü FETÖ’nün 15 Temmuz 2016 tarihli darbe
girişimi ile bu terör örgütünün faaliyetlerinin tüm yönleriyle araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/279)



IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403)
2.- Türkiye Cumhuriyeti Hükümeti ile
Karadağ Hükümeti Arasında Konsolosluk Anlaşmasının Onaylanmasının Uygun Bulunduğuna
Dair Kanun Tasarısı (1/491) ve Dışişleri Komisyonu Raporu (S. Sayısı: 130)

X.- YAZILI SORULAR VE CEVAPLARI
1.- Çanakkale Milletvekili Bülent Öz’ün,
TBMM Eğitim ve Sosyal Tesisine ilişkin sorusu ve Türkiye Büyük Millet Meclisi
Başkan Vekili Ahmet Aydın’ın cevabı (7/6195)
2.- Ankara Milletvekili Ali Haydar
Hakverdi’nin, TBMM Eğitim ve Sosyal Tesisine ilişkin sorusu ve Türkiye Büyük
Millet Meclisi Başkan Vekili Ahmet Aydın’ın cevabı (7/6197)
3.- İstanbul Milletvekili Mustafa Sezgin
Tanrıkulu’nun, Başbakanlığa bağlı birimlere ait gayrimenkullere ilişkin
Başbakandan sorusu ve Başbakan Yardımcısı Nurettin Canikli’nin cevabı (7/6228)
4.- Ankara Milletvekili Murat Emir’in, TOKİ
tarafından verilen apartman yönetimi hizmetlerine ilişkin Başbakandan sorusu ve
Başbakan Yardımcısı Nurettin Canikli’nin cevabı (7/6235)
5.- Niğde Milletvekili Ömer Fethi Gürer’in,
esnaf ve sanatkâr verilerine ilişkin sorusu ve Gümrük ve Ticaret Bakanı Bülent
Tüfenkci’nin cevabı (7/6573)
6.- Balıkesir Milletvekili Ahmet Akın’ın,
soru önergeleri ile ilgili çeşitli verilere ilişkin sorusu ve Türkiye Büyük
Millet Meclisi Başkan Vekili Ahmet Aydın’ın cevabı (7/6665)
26 Temmuz 2016 Salı
BİRİNCİ OTURUM
Açılma Saati: 15.02
BAŞKAN: Başkan
Vekili Ahmet AYDIN
KÂTİP ÜYELER: Mustafa AÇIKGÖZ (Nevşehir), Özcan
PURÇU (İzmir)
-----0-----
BAŞKAN
– Türkiye Büyük Millet Meclisinin 118’inci Birleşimini açıyorum.
Toplantı
yeter sayısı vardır, görüşmelere başlıyoruz.
III.- OTURUM BAŞKANLARININ KONUŞMALARI
1.- Oturum Başkanı TBMM Başkan Vekili Ahmet
Aydın’ın, 15 Temmuzda millete, millî iradeye, devlete ve Cumhurbaşkanına karşı
gerçekleştirilmek istenen alçakça kalkışmayı ve bunu yapan aşağılık
teröristleri lanetlediğine ilişkin konuşması
BAŞKAN
– Sayın milletvekilleri, 15 Temmuzda milletimize, millî iradeye, devletimize ve
Cumhurbaşkanımıza karşı gerçekleştirilmek istenen alçakça kalkışmayı ve bunları
yapan aşağılık teröristleri buradan bir kez daha lanetliyorum. 
Parlamentomuzda
yer alan tüm grupların milletimizle ortak hareket ederek bu darbe girişimine
karşı tam bir mutabakatla dayanışmayı sergilemeleri tarih önünde takdirle
karşılanacaktır. Bu birlikteliği gösteren değerli milletvekili arkadaşlarımla
bugün bu çatı altında bulunmaktan onur duyuyorum. 
Buradan
hain girişimde yaşamını yitiren tüm şehitlerimize Allah'tan rahmet, milletimize
başsağlığı diliyorum, yaralılarımıza acil şifalar temenni ediyorum. 
Ayrıca,
cesareti, dirayeti ve milletiyle olan sarsılmaz bağıyla darbeye ve darbecilere
karşı yüreğini ortaya koyan Sayın Cumhurbaşkanımızı, millete karşı yapılan
hiçbir girişimin başarıya ulaşamayacağını bir kez daha gösteren Gazi
Meclisimizin Sayın Başkanını ve siz değerli üyelerini hürmetle selamlıyorum. 
Yine,
darbeye ve darbecilere karşı kararlı, dik duruşuyla Hükûmetimize, tüm siyasi
partilerimize ve gruplarına, sivil toplum kuruluşlarımız ile basın-yayın
kuruluşlarına da bir kez daha teşekkür ediyorum. 
Özellikle
de onursuz yaşamaktansa onurlu bir şekilde ölmeyi göze alarak, göğsünü tanklara
siper ederek destansı bir tarih yazan ve hâlen bıkmadan, usanmadan, yılmadan
yediden yetmişe meydanlarda demokrasi nöbeti tutan aziz milletimizin her bir
ferdini saygıyla selamlıyorum, teşekkür ediyorum.
Değerli
milletvekilleri, gündeme geçmeden önce üç sayın milletvekiline gündem dışı söz
vereceğim.
Gündem
dışı ilk söz, Hatay'ın kurtuluş yıl dönümü münasebetiyle söz isteyen Hatay
Milletvekili Mevlüt Dudu’ya aittir.
Buyurun
Sayın Dudu. (CHP sıralarından alkışlar) 
Süreniz
beş dakikadır.
IV.- GÜNDEM DIŞI KONUŞMALAR
A) Milletvekillerinin Gündem Dışı
Konuşmaları
1.- Hatay Milletvekili Mevlüt Dudu’nun,
Hatay’ın kurtuluşunun ve ana vatana katılışının 77’nci yıl dönümüne ilişkin
gündem dışı konuşması
MEVLÜT
DUDU (Hatay) – Sayın Başkan, değerli milletvekilleri; bugün, Hatay'ın ana
vatana ilhak oluşunun 77’nci yılı münasebetiyle gündem dışı söz almış
bulunmaktayım. Yüce Meclisi ve ekranları başında bizleri izleyen
vatandaşlarımızı saygıyla selamlıyorum. (CHP sıralarından alkışlar)
Sözlerime
başlarken 15 Temmuz günü demokrasimize, devletimize karşı gerçekleştirilmeye
çalışılan darbe girişimini, bunu yapmaya girişenleri, kalkışanları ve
destekçilerini kınıyorum, lanetliyorum ama aynı şekilde, o gece gerek darbe
girişimi sırasında gerek sonrasında hiçbir suçu olmayan, sadece birer emir kulu
olan Mehmetçiklerimize karşı yapılmaya çalışılan linç girişimlerini, linç
eylemlerini de lanetliyorum, onları da kınıyorum ve en kısa zamanda
cezalandırılmalarını, cezalandırılacaklarını umuyorum. 
Değerli
milletvekilleri, geçtiğimiz Cumartesi günü, 23 Temmuz günü Hatay’ın ana vatana
ilhak oluşunun 77’nci yıl dönümüydü. O gün biz Hatay’da çok önemli bir olay
gerçekleştirdik, o gün ve dün, 25 Temmuz gecesi, birazdan, benden sonra söz
alacak Hatay milletvekili arkadaşlarım da bu konuda size bilgi verecekler. 
Mustafa
Kemal Atatürk’ün “Kırk asırlık Türk yurdu düşman elinde esir kalamaz.”
düşüncesiyle yola çıkan Hatay mücadelesi, Hatay halkı millî mücadelede çok
önemli işler başarmıştır. Örneğin, bilinenin aksine ilk kurşun İzmir’de değil,
19 Aralık 1918 günü Hatay’ın Dörtyol ilçesinde Karakese köyünde Mehmet Kara
tarafından atılmıştır. Hatay gerçekten Millî Mücadele’de önemli işler yapmıştır
ama Kurtuluş Savaşı’nın kazanılmasıyla birlikte tüm Türkiye'de olduğu gibi
Hatay’da millî mücadele, Hatay mücadelesi sona ermemiştir çünkü 1918 Mondros
Mütarekesi’nden sonra Fransız işgaline giren Hatay uzun süre -Kurtuluş
Savaşı’ndan sonra da- ta ki 1939’a kadar ana vatana ilhak olamamıştır. Mustafa
Kemal Atatürk’ün ustaca diplomatik girişimleriyle 27 Ocak 1937’de, Hatay’ın ana
vatana ilhakı, Birleşmiş Milletlerin, o zamanki ismiyle Milletler Cemiyetinin
onayına sunulmuştur. Daha sonra, 29 Haziran 1939’da Hatay Devleti Cumhurbaşkanı
rahmetli Tayfur Sökmen öncülüğünde Hatay Millet Meclisi ana vatana ilhak kararı
almış, ertesi gün de 30 Haziran 1939’da bu karar Türkiye Büyük Millet Meclisi
tarafından onaylanmış, 23 Temmuzda da Türk askeri Hatay’a girmiş ve Hatay’ın
ana vatana ilhak süreci tamamlanmıştır. 
Bin
yıldan bu yana yaşatmakta olduğu barış, kardeşlik ve hoşgörü iklimiyle sadece
Orta Doğu’ya değil, bütün dünyaya örnek olacak bir coğrafya olan Hatay’ın, son
birkaç yıldır Orta Doğu’da ve özellikle Suriye’de yaşananların da etkisiyle
birliği, barışı, kardeşliği tehdit altındaydı ancak Hatay halkı her zaman olduğu
gibi, bu konudaki bütün fitnelere rağmen bin yıllık geleneğini bozmadı ve
barış, kardeşlik iklimini devam ettirdi. 
15
Temmuz darbe girişiminden sonra, geçen cumartesi günü hem Hatay’ın yıl dönümünü
kutladık hem de çok önemli bir iş yaptık Hatay’da. Bütün milletvekilleri, Hatay
Valimizin önderliğinde, onun girişimiyle bir araya geldik; Hatay’ın bütün
belediye başkanları -Büyükşehir Belediye Başkanı dâhil olmak üzere- 3 siyasi
partinin, AKP, CHP ve MHP il başkanları bir araya geldik ve bir ortak deklarasyon
yayınladık. Bu deklarasyonda öncelikle 15 Temmuz darbe girişimine karşı
duruşumuzu ve birlik, dayanışma duygularımızı sergiledik; daha sonra laik,
demokratik, sosyal hukuk devleti ilkeleriyle kurulmuş olan cumhuriyetimize
sahip çıkacağımızı ifade ettik. 
Değerli
milletvekilleri, dün de…
(Mikrofon
otomatik cihaz tarafından kapatıldı)
MEVLÜT
DUDU (Devamla) – Sayın Başkan, arkadaşlarım da belki isteyeceklerdir, özel bir
konu olduğu için bir dakika daha rica ediyorum.
BAŞKAN
– Peki, Hatay’a mahsus olarak birer dakika…
Buyurun
efendim, bir dakika süre veriyorum.
MEVLÜT
DUDU (Devamla) – Yine o gün, deklarasyonla birlikte çok güzel bir karar aldık
ve 25 Temmuzda -yani dün akşam- Antakya’da bir Millî Birlik ve Kardeşlik
Buluşması gerçekleştirme kararı aldık. Dün akşam Antakya Cumhuriyet
Meydanı’ndan bütün dünyaya birlik, beraberlik ve dayanışma duygularımızı
haykırdık, demokrasimize, devletimize, milletimize sahip çıkacağımızı Türkiye
ve bütün dünyaya hep birlikte ilan ettik. 
Ben,
burada, bu vesileyle, bu girişime öncülük eden başta Hatay Valimiz Sayın Ercan
Topaca olmak üzere bütün Hayat milletvekili arkadaşlarıma, bütün siyasi parti
il başkanlarımıza, belediye başkanlarımıza, sivil toplum örgütlerimize
şükranlarımı sunuyorum, yüce Meclisi saygıyla selamlıyorum. (CHP, AK PARTİ ve
MHP sıralarından alkışlar) 
BAŞKAN
– Teşekkür ediyoruz Sayın Dudu.
Gündem
dışı ikinci söz, aynı konuda söz isteyen Hatay Milletvekili Mehmet Necmettin
Ahrazoğlu’na aittir.
Buyurun
Sayın Ahrazoğlu. (MHP, AK PARTİ ve CHP sıralarından alkışlar) 
2.- Hatay Milletvekili Mehmet Necmettin
Ahrazoğlu’nun, Hatay’ın kurtuluşunun ve ana vatana katılışının 77’nci yıl
dönümüne ilişkin gündem dışı konuşması
MEHMET
NECMETTİN AHRAZOĞLU (Hatay) – Sayın Başkan, değerli milletvekilleri; Hatay’ın
ana vatana katılışının 77’nci yılı ve ülkemizde son günlerde yaşananlar
hakkında Milliyetçi Hareket Partisi Grubu adına gündem dışı söz almış
bulunuyorum, yüce heyetinizi saygıyla selamlıyorum.
Değerli
milletvekilleri, Gazi Mustafa Kemal Atatürk’ün üstün dirayeti ve hassasiyeti
neticesinde, 27 Ocak 1937’de Cenevre’de toplanan Milletler Cemiyeti Hatay’ın
bağımsızlığını kabul etmiş ve bir seçimle Hatay’da çoğunluk tespiti yapılmasına
karar vermiştir. Bunun üzerine, 13 Ağustos 1937’de Hataylılar, Türk tarihine
geçen bir sadakat örneğiyle, Türkiye Cumhuriyeti devletiyle bir olmayı, onunla
birlikte yaşamayı bağımsız bir devlet olmaya tercih ederek Hatay Millet Meclisi
üyelerinin tamamının oylarını alarak Hatay 1939’da Türkiye’ye ilhak ederek ana
vatana katılmıştır. Hatay’ın ana vatana katılışının 77’nci yılını kutlarken
“Kırk asırlık Türk yurdu düşman elinde esir olamaz.” diyen ve “Hatay benim
şahsi meselemdir.” diyerek Hatay’a olan güvenini ifade eden başta Gazi Mustafa
Kemal Atatürk olmak üzere, Hatay Cumhurbaşkanı Tayfur Sökmen’i, Hatay Meclis
Başkanı Abdülgani Türkmen’i, Hatay Başbakanı Abdurrahman Melek’i, Hatay Devleti
Meclis üyelerini ve Hatay’ı o gün bizlere emanet edenlere ve bu uğurda mücadele
eden herkesi rahmetle, minnetle anıyor; ruhları şad, mekânlarının cennet olmasını
diliyorum.
Değerli
milletvekilleri, 15 Temmuz günü demokrasimize, aziz milletimizin iradesini
temsil eden Türkiye Büyük Millet Meclisine, Türk milletinin bağrından çıkan
Peygamber ocağı ordumuzun ana karargâhına, meşru Hükûmete, kahraman polisimizin
birimlerine ve her şeyden önce aziz ve asil Türk milletinin iradesine karşı
yapılmak istenen darbe girişimini lanetliyorum. Müsebbiplerinin, bu ortamı
hazırlayanların yüce Türk adaleti önünde hesap vermesini, bu olayın tüm
detaylarıyla araştırılmasını bekliyor, Gazi Meclise ve aziz milletimize geçmiş
olsun diyorum. Kendi iradesine sahip çıkan kahraman milletimizin demokrasi
şehitlerine Allah’tan rahmet, ailelerine ve milletimize başsağlığı diliyor,
böyle bir kara günü milletimizin bir daha yaşamamasını Yüce Rabb’imden niyaz
ediyorum.
Değerli
milletvekilleri, 15 Temmuzdaki darbe girişiminde Sayın Hatay Valimiz Ercan
Topaca Bey’in üstün gayret ve çabaları neticesi Hatay’da görev yapan, vatanına
ve milletine bağlı Türk asker ve polisleri ile kadirşinas, hoşgörülü vatan ve
millet sevgisiyle yoğrulmuş Hataylı hemşehrilerimizin demokrasiye ve millî
iradeye sahip çıkmasıyla Hatay’da darbe teşebbüsüne kalkışmak isteyenler anında
etkisiz hâle getirilerek Hatay kara geceyi badiresiz ve sessiz atlatmıştır.
Burada, başta Hatay Valimiz olmak üzere, demokrasi ve millî iradeye sadakatle
bağlı Türk Silahlı Kuvvetleri mensuplarına, emniyet güçlerimize, Hataylı
hemşehrilerimize teşekkür ediyorum. 
Ayrıca,
Hatay Valimizin önderliğinde 25 Temmuz 2016 Pazartesi günü yani dün akşam
20.30’da Antakya Köprübaşı’nda Valilik, Büyükşehir ve 15 ilçe belediye başkanı;
AKP, CHP ve MHP il başkanlarının katıldıkları ve Hatay’daki Alevi, Sünni,
Hristiyan, Musevi’yle bir bütün olarak düzenlenen Hatay Millî Birlik ve
Kardeşlik Buluşması Mitingi yapılmış, bu mitinge her kesim sadece Türk
Bayraklarıyla katılarak katkı sağlamıştır. 
Bizler,
Hatay milletvekilleri olarak, bu mitinge siyasi kimlik ve görüşlerimizi bir
kenara bırakarak, devletimizin birlik ve bütünlüğünü, milletimizin
kardeşliğini, ülkemizde binlerce yıldır devam eden hoşgörü ve sevgi ortamı ile
demokrasimizi tehdit eden iç ve dış mihraklara karşı birlikte hareket etme
iradesiyle katıldık. Bizler demokratik, laik ve sosyal hukuk devleti olan
cumhuriyetimize sahip çıkma adına o gün o meydanlardaydık. 
(Mikrofon
otomatik cihaz tarafından kapatıldı) 
BAŞKAN
– Sayın Ahrazoğlu, siz de tamamlayın bir dakikada lütfen. 
MEHMET
NECMETTİN AHRAZOĞLU (Devamla) – Bu mitingde Hatay’dan tüm ülkemize ve dünyaya
“Hatay ve Hataylılar birdir, bir bütündür ve tek bayrak, tek vatan, tek millet
olarak biz biriz, bütünüz, birlikte Türkiye’yiz.” mesajı verilmiştir.
Hatay’daki bu mitingin tüm ülkemize örnek olmasını temenni ediyor, Gazi Meclisi
saygıyla selamlıyorum. (MHP, AK PARTİ ve CHP sıralarından alkışlar)
BAŞKAN
– Teşekkür ediyorum Sayın Ahrazoğlu.
Gündem
dışı üçüncü söz, yine aynı konuda söz isteyen Hatay Milletvekili Hacı Bayram
Türkoğlu’na aittir. 
Buyurun Sayın Türkoğlu. (AK PARTİ sıralarından
alkışlar) 
3.- Hatay Milletvekili Hacı Bayram
Türkoğlu’nun, Hatay’ın kurtuluşunun ve ana vatana katılışının 77’nci yıl
dönümüne ilişkin gündem dışı konuşması
HACI BAYRAM TÜRKOĞLU (Hatay) – Sayın Başkan, değerli
milletvekili arkadaşlarım; kadim medeniyetlere ev sahipliği yapmış olan, her
renk, her mezhep, her din ve meşrepten insanın barış içinde bir arada yaşadığı,
Millî Mücadele yıllarında Gazi Mustafa Kemal Atatürk’ün “Benim şahsi meselem.”
demek suretiyle ehemmiyet verdiği Hatay’ın yetmiş yedi yıl önce ana vatana
katılması, genç Türkiye Cumhuriyeti’ne enerji, sinerji veren önemli bir adım
olmuştur. Hataylıların ve Hatay Parlamentosunun güçlü iradesiyle alınan ana
vatanla bütünleşme kararı, millî birlik ve bütünlüğümüze değer katan,
uluslararası camiada ülkemizin barışçı kimliğini öne çıkaran ve saygınlığını
artıran bir hadisedir. Barış ve hoşgörü kenti olan güzel Hatay’ımızın ana
vatana katılmasının 77’nci yıl dönümünü bir kez daha kutlarken cumhuriyetimizin
kurucusu Gazi Mustafa Kemal Atatürk ile Hatay Cumhurbaşkanı Tayfur Sökmen ve
tüm silah arkadaşları başta olmak üzere, vatanımızın birlik ve bütünlüğü için
mücadele veren tüm şehitlerimize yüce Allah’tan rahmetler diliyor, tüm Hataylı
hemşehrilerimizi ve bütün vatandaşlarımızı en kalbî duygularımla selamlıyorum.
Sayın Başkan, değerli milletvekilleri; malumunuz, 15 Temmuzda
“yurtta sulh konseyi” adı verilen küresel üst aklın taşeronu FETÖ terör örgütü
güdümlü hain şebekenin Türk Silahlı Kuvvetleri içerisinde uyuyan hücreleri
köstebek harekâtıyla uyandırması millî iradeye yönelik darbe teşebbüsü
olmuştur. Bu darbe teşebbüsünde ben ve ailem Türkiye Büyük Millet Meclisindeki
bombalı saldırıda ve helikopterlerden sıkılan kurşunlarla vurulduk. Bizim,
Türkiye Büyük Millet Meclisinde o gece helikopterlerden sıkılan kurşunlarla
aldığımız yaralar, bombadan saçılan şarapnellerle yaralanmamız, bu alçak darbe
kalkışmasında şehit olan ciğerparelerimizin ailelerinin acıları yanında bir hiç
hükmündedir. Meydanlarda bu aziz millet destan yazmıştır. Canları pahasına,
vatanı işgal operasyonuna dur diyen bu aziz milletimi saygıyla selamlıyorum.
Onları ne kadar övgüyle ansak, minnetle ansak azdır. Allah hepsinden razı
olsun. 
Gazi
Mustafa Kemal Atatürk’ün mihmandarlığında Amasya, Erzurum, Sivas kongrelerinde
metne yazılan; Laz’ı, Çerkez’i, Türk’ü, Kürt’üyle Sakarya’da bütün bir Türk
milleti; Kocatepe’de, şehitlerimizin şehadeti, gazilerimizin yılmaz
mücadeleleriyle tescil edilerek temeli atılan millî iradeyi 15 Temmuz
itibarıyla ipotek altına alma, derdest etme girişimi, yine aziz milletimizin
azim ve kararlılığıyla püskürtülmüştür. Milletin vergisiyle alınan uçaklarla
milleti bombalayan, milletin vergisiyle alınan helikopterlerle, silahlarla kamu
kurumlarına, vatandaşlarımıza kurşun yağdıran gözü dönmüş canilere karşı,
erkeği kadınıyla, genci yaşlısıyla, Alevi’si Sünni’siyle, Türk’ü, Kürt’ü,
Laz’ı, Çerkez’iyle tüm Anadolu’da yek vücut Türk milletiyle, hangi görüşe
mensup olursa olsun millî iradeye sahip çıkma noktasında milletimizin gücü,
tankın gücünün, helikopterin kurşunlarının, o uçaklardan atılan bombaların
gücünün üstüne geçmiştir. Yaşasın millet; yaşasın, var olsun Türkiye
Cumhuriyeti devleti. O 15 Temmuz gecesinden beri ortaya konulan birlik ve
dayanışma tablosu, Malazgirt’ten, Mohaç’tan, Çanakkale’den, Kutülamare’den
miras kalan vahdetin, sarsılmaz inancın, çelikleşmiş iradenin en müşahhas
örneğidir. 
Sayın
Başkan, değerli milletvekilleri; aziz milletimiz müsterih olsun, bizim
milletimiz büyük bir millet, bizim devletimiz büyük bir devlet. Türkiye
Cumhuriyeti devleti dünya durdukça, ebet müddet yaşayacaktır inşallah, bizim
varlık sebebimiz de budur. (AK PARTİ sıralarından alkışlar) 
Ankara
ve İstanbul merkezli başlayan ve münferit olarak başka illerimizde düşük
yoğunlukta süren ve başarısızlıkla neticelenen…
(Mikrofon
otomatik cihaz tarafından kapatıldı)
BAŞKAN
– Sayın Türkoğlu, siz de bir dakikada tamamlayın lütfen.
HACI
BAYRAM TÜRKOĞLU (Devamla) – …bu kalkışmanın müsebbipleri en şiddetli şekilde
cezalandırılacak ve büyük Türkiye’nin kutlu yürüyüşüne barikatlar kuran,
hendekler açan, paralelci şebeke ve artçısı olan diğer terör örgütlerinin kökü
kazınacaktır inşallah.
Bu
hain saldırıda, darbenin karşısında, milletin ve millî iradenin yanında yer
alan yüce Meclisimizin değerli milletvekillerini, başta Türkiye Büyük Millet
Meclisi Başkanımız olmak üzere bütün milletvekillerini, siyasi parti genel
başkanlarımızı ve hepinizi candan kutluyorum, iyi ki varsınız, Allah hepinizden
razı olsun. (AK PARTİ, CHP ve MHP sıralarından alkışlar) 
Tepesinde
darbeci alçakların F16’ları sorti yaparken milletin içinde, milletiyle birlikte
darbeye meydan okuyan, milletin adamı, Başkomutan Recep Tayyip Erdoğan’ın
şahsında, bu ikinci millî mücadelenin isimli ve isimsiz kahramanlarına en kalbî
şükranlarımı sunuyorum. Alçak FETÖ ve taşeronluğunu yaptığı küresel akıl bilsin
ki Türkiye’nin merhameti…
(Mikrofon
otomatik cihaz tarafından kapatıldı)
HACI
BAYRAM TÜRKOĞLU (Devamla) - …ne kadar ali ise gazabı da o kadar şiddetlidir.
Türkiye’ye yönelik bu işgal girişiminin bedelini ağır ödeyeceklerdir. 15 Temmuz
darbe teşebbüsünü canlarını feda ederek demokrasi bayramına dönüştüren aziz
milletimize sonsuz teşekkürler ediyorum. 
BAŞKAN
– Teşekkürler Sayın Türkoğlu.
HACI
BAYRAM TÜRKOĞLU (Devamla) – Şehitlerimizi tekrar rahmetle, minnetle anıyor,
gazilerimize, yaralılarımıza acil şifalar diliyor, hepinizi en derin saygı ve
sevgilerimle selamlıyorum. (AK PARTİ, CHP ve MHP sıralarından alkışlar) 
BAŞKAN
– Çok teşekkür ediyoruz.
Tüm
Hatay milletvekillerimizi, siyasi partileri bizler de tebrik ediyoruz. Bütün
sivil toplum kuruluşlarını, aziz milletimizin her bir ferdini darbeye karşı
göstermiş olduğu bu kararlı birliktelikten dolayı biz de tebrik ediyoruz,
kutluyoruz.
Sayın
milletvekilleri, sisteme giren sayın vekillerimiz var.
İlk
15 sayın vekile birer dakika süreyle 60’a göre söz vereceğim.
Sayın
Şimşek, Sayın Tezcan, Sayın Özkan, Sayın Gökçe, Sayın Deligöz, Sayın Arslan,
Sayın Durmuşoğlu, Sayın Gündoğdu, Sayın Atıcı, Sayın Emir, Sayın Özdemir, Sayın
Benli, Sayın Gürer, Sayın Havutça ve Sayın Gündoğdu.
Sayın
Şimşek, buyurun.
V.- AÇIKLAMALAR
1.- Mersin Milletvekili Baki Şimşek’in, 15
Temmuz darbe girişimi sonrası demokrasiye sahip çıkan bütün vatandaşlara
teşekkür ettiğine ve Mersin’de 2014 yılında TÜRK EĞİTİM-SEN’li olduğu için
görevden alınanların göreve iade edilmesini beklediğine ilişkin açıklaması
BAKİ
ŞİMŞEK (Mersin) – Teşekkür ediyorum Sayın Başkan.
15
Temmuz darbe girişimi sonrası siyasi görüşü ne olursa olsun demokrasiye sahip
çıkan bütün vatandaşlarımıza teşekkür ediyorum. Bu memleketin ekmeğini yiyip,
suyunu içip bu milletin aldığı uçaklarla, tanklarla kendi halkını bombalayanları
lanetliyorum. Bu olaylardan gerekli dersleri çıkarmamızı ve sadece seçim bölgem
olan Mersin’de 2014 yılında TÜRK EĞİTİM-SEN’li olduğu için görevden alınan 197
okul müdürü ve müdür yardımcısı olmak üzere haksız yere görevden alınan bütün
öğretmenlerin göreve iade edilmelerini ve şeffaf bir yönetim gösterilerek
Hükûmetin bütün vatandaşlarımızı kucaklamasını bekliyor, saygılarımı sunuyorum.

BAŞKAN
– Sayın Tezcan…
2.- Mersin Milletvekili Yılmaz Tezcan’ın,
15 Temmuz günü bir grup FETÖ terör örgütü mensubu terörist tarafından
gerçekleştirilmeye çalışılan darbe girişiminde şehit olanlara Allah’tan rahmet,
yaralılara acil şifalar dilediğine ve Boğaziçi Köprüsü’nün isminin “15 Temmuz
Şehitler Köprüsü” olarak değiştirilmesine ilişkin açıklaması
YILMAZ
TEZCAN (Mersin) – Teşekkür ediyorum Sayın Başkan.
15
Temmuz günü bir grup FETÖ terör örgütü mensubu terörist tarafından
gerçekleştirilmeye çalışılan, milletimizin ferasetli duruşuyla engellenen darbe
girişimi üzerinden on bir gün geçti. Şehitlerimize Allah’tan rahmet, yaralı
kardeşlerimize acil şifalar diliyorum. 
Bu
süreçte bazı yaralı kardeşlerimize ve yakınlarına Ankara Numune Hastanesinde
geçmiş olsun ziyaretlerinde bulunduk. Çok acı, dramatik, iç burkan, sağlık
durumları yanında bir o kadar da dik duran onurlu, vakur ve yiğit insanların
kahramanlık hikâyelerini dinledik, gözlerimiz yaşardı ama geleceğe ve bu vatana
ait ümitlerimiz daha da güçlendi. Allah hepsinden razı olsun. 
Ayrıca,
Boğaziçi Köprüsü’nün 15 Temmuz Şehitler Köprüsü olarak isminin değişmesi hayırlı
olsun. Seçim bölgem olan Mersin’de de Cumhuriyet Meydanı’nda ve tüm ilçe
meydanlarımızda demokrasi nöbetimize devam eden tüm hemşehrilerime de
huzurlarınızda teşekkür ediyorum.
Saygılarımla.
BAŞKAN
– Sayın Özkan…
3.- Denizli Milletvekili Cahit Özkan’ın,
milletin, hain FETÖ terör örgütünün yargı önünde en ağır şekilde
cezalandırılmasını ve tek vatan, tek bayrak, tek devlet ve tek millet ülküsüyle
demokratik, sivil anayasanın hayata geçirilmesini istediğine ilişkin açıklaması
CAHİT
ÖZKAN (Denizli) – Teşekkürler Sayın Başkan.
FETÖ
terör örgütünün hain, kalleş darbe teşebbüsü Sayın Cumhurbaşkanımız Recep
Tayyip Erdoğan’ın dik duruşu ve liderliğinde, aziz Meclisimizin milletimizle,
79 milyon tek yürek ortaya koyduğu mücadeleyle püskürtülmüştür. Artık Çanakkale
ruhu gibi, Kocatepe ruhu gibi bir 15 Temmuz millî irade ve millî mücadele ruhu
vardır. Milletimiz on iki günden beri meydanlarda millî irade nöbeti tutmaya
devam etmektedir. Meydanların Meclisimizden bir talebi vardır: Öncelikle hain
FETÖ terör örgütünün yargı önünde, tek tek tutuklanarak en ağır şekilde
cezalandırılmasını, FETÖ terör örgütü üyelerinin tüm yargı, Silahlı Kuvvetler,
MİT, Emniyet ve diğer tüm kurumlardan ayıklanarak ihraç edilmesini, aziz
milletimizin yeniden böyle hain kalkışmalara karşı tek vatan, tek bayrak, tek
devlet ve tek millet ülküsüyle demokratik, sivil anayasasının hayata
geçirilmesini istemektedir. Millî iradeyi, bedenini siper eden aziz milletimizi
şükran ve minnetle selamlıyorum. 
BAŞKAN
– Sayın Gökçe…
4.- Ağrı Milletvekili Cesim Gökçe’nin, 15
Temmuz gecesi gerçekleştirilmeye çalışılan hain planın, başta Cumhurbaşkanının,
tankların önüne kendini siper eden milletin, kahraman polisin ve Hükûmetin dik
duruşuyla bertaraf edildiğine ilişkin açıklaması
CESİM
GÖKÇE (Ağrı) – Teşekkürler Sayın Başkan.
Türkiye,
15 Temmuz gecesinde tarihin en cani, en vahşi, en alçak saldırısını yaşamıştır.
Ülkemizi, milletimizi yok etmeye, parçalamaya, sokakları kan gölüne
dönüştürmeye, iç savaş çıkarmaya, Türkiye’yi örgüt devletine dönüştürmeye dönük
hain plan başta Sayın Cumhurbaşkanımızın, tankların önüne kendisini siper eden
aziz milletimizin, kahraman polisimizin, milletimizin ve Hükûmetimizin dik
duruşuyla bertaraf edilmiştir. Türkiye’nin en büyük düşmanı, ruh hastası Gülen
ve teröristleri, bin yıldan bu yana görmediğimiz türden bir vatan hainliğinin
en iğrenç hâlini sergilemiş, milletimizin tanklarını, silahlarını millete
çevirerek sokaklarda kendi insanını kurşun yağmuruna tutmuş ve nihayetinde
milletimizin sesi olan Meclisi bombalamışlardır. Cumhurbaşkanımızın hayatına
kastetmek, Hükûmeti devirmek, Parlamentoyu kapatarak bir cunta rejimi kurmak
için gerçekleştirilen bu alçakça saldırı, yıllardır devlet içinde yerleşerek
bütün kurumlara sızmış hain FETÖ terör örgütü tarafından Türkiye’ye karşı yapılan
en büyük terör saldırısıdır. 
BAŞKAN
– Sayın Deligöz…
5.- Erzurum Milletvekili Orhan Deligöz’ün,
15 Temmuz 2016 gecesi yapılan hain darbe girişimini lanetle kınadığına,
şehitlerin yakınlarının isteklerine kulak verilmesi ve idam cezasının
getirilmesi için CHP Grubuna ve Kemal Kılıçdaroğlu’na çağrıda bulunduğuna
ilişkin açıklaması
ORHAN
DELİGÖZ (Erzurum) – Sayın Başkan, değerli milletvekilleri; 15 Temmuz 2016
gecesi yapılan hain darbe girişimini lanetle kınıyorum. 
Bu
darbe girişimi göstermiştir ki askerî okullarımızın eğitim ve öğretim
müfredatında değişiklik yapmamız gerekmektedir. Ayrıca, askerî derslerin
dışında fen, matematik, fizik, kimya, Türkçe, tarih ve coğrafya gibi derslerin
Millî Eğitim Bakanlığınca belirlenecek sivil öğretmenler tarafından verilmesi
gerekmektedir. Askerî Yargıtay kaldırılmalıdır. Devlet ve millet bütünleşmesine
katkı sağlaması ve askerlerin bu yüce Türk milletini tanıması açısından askerî
lojmanların lağvedilmesi ve diğer kamu görevlileri gibi halkın arasında ev
kiralayarak kalmaları gerektiğini düşünmekteyim. 
Erzurum
Narman’dan özel harekât polisi şehit polis Fırat Bulut’un babası Şinasi Bulut
CHP Genel Başkanı Kemal Kılıçdaroğlu’nun önünü kesip “İdam istiyoruz, ne olur
sesimize kulak verin.” diye yalvardığında ben de yanlarındaydım. Buradan CHP
Grubuna ve Sayın Kılıçdaroğlu’na sesleniyorum: Bu şehitlerimizin yakınlarının
seslerine kulak verin, idamın gelmesini sağlayalım...
BAŞKAN
– Sayın Arslan...
6.- Denizli Milletvekili Kazım Arslan’ın,
demokratik, laik hukuk devletinde dürüst kamu görevlilerinin özlük haklarının
korunması, haksızlık ve hukuksuzlukların yaşanmaması için siyasi iktidarı
samimi ve titiz davranmaya, başlatılan soruşturmaları yeni bir siyasi
kadrolaşmaya dönüştürmemeye çağırdığına ilişkin açıklaması
KAZIM
ARSLAN (Denizli) – Bir haftadır farklı kurumlarda yaşanan görevden alma,
uzaklaştırmalar âdeta cadı avına dönüşmüştür. Cumhuriyetçi, sosyal demokrat,
Atatürkçü, sendikalı ve haksızlığa her durumda karşı çıkmış birçok kamu
görevlisi “FETÖ” adı altında başlatılan soruşturmada gözaltına alınmış ve
görevden uzaklaştırılmıştır. 
İktidar,
her muhalif insana, ayrıntısını araştırmadan görevden aldığı her kamu
görevlisine karşı daha dikkatli hareket etmelidir. Bunların olmaması için,
başta Başbakan ve bakanlar olmak üzere, irticai faaliyetleri olmadığı açıkça
ortada olan kamu görevlilerini derhâl görevlerine iade etmelidir. Demokratik,
laik hukuk devletinde kamu görevi üstlenmiş dürüst insanların özlük haklarının
korunması, güvencelerinin ve çalışma olanaklarının sağlanması, haksızlık ve
hukuksuzlukların yaşanmaması için siyasi iktidarı samimi ve titiz davranmaya,
başlatılan soruşturmaları yeni bir siyasi kadrolaşmaya dönüştürmemeye
çağırıyorum.
Teşekkür
ederim.
BAŞKAN
– Sayın Gündoğdu...
7.- Ordu Milletvekili Metin Gündoğdu’nun,
FETÖ üyesi darbeci vatan hainlerinin demokrasi dışı girişimlerinin milletin
kararlılığı ve vatan sevgisiyle bertaraf edildiğine ilişkin açıklaması
METİN
GÜNDOĞDU (Ordu) – Teşekkür ederim Sayın Başkanım.
FETÖ
üyesi darbeci vatan hainleri milletin iradesini hiçe sayarak, millete kurşun
sıkarak, milletin Meclisini bombalayarak demokrasimizi ayaklar altına almaya
çalışmışlardır. Bu hainlerin demokrasi dışı girişimleri asil milletimizin
kararlılığı ve vatan sevgisiyle bertaraf edildi. Asker ocağı peygamber
ocağıdır, bu ocağa nifak tohumu ekmek isteyen güruhlar kendi sonlarını
hazırlamış oldular. “Namlusunu millete döndüren tanka selam durmam.” diyerek
iradesine sahip çıkan, sokakları dolduran 78 milyona minnettar olduğumuzu
belirterek sözlerimi istiklal şairimiz Mehmet Akif Ersoy’un söylediği gibi
“Tükürün cephe-i lâkaydına Şark’ın, tükürün/Kuşkulansın, görelim, gayreti
halkın, tükürün/Tükürün milleti alçakça vuran darbelere/Tükürün onlara alkış
dağıtan kahpelere!” diye yüce Meclisi selamlıyorum.
BAŞKAN
– Sayın Emir, buyurun.
8.- Ankara Milletvekili Murat Emir’in, 15
Temmuz darbe girişiminin püskürtülmesinden sonra yapılması gerekenin hukuk
içerisinde kalınarak bu yapıyla mücadele etmek olduğuna ilişkin açıklaması
MURAT
EMİR (Ankara) – Teşekkür ederim Sayın Başkan. 
15
Temmuz darbe girişimi, başta siyasi partiler olmak üzere, Türkiye’de
demokrasiden yana bütün güçlerin ortaklaşa mücadelesiyle püskürtülmüştür.
Ancak, bundan sonra yapılması gereken, AKP iktidarının Hükûmetini pekiştirmek
yerine demokrasiyi pekiştirmeye çalışmak ve hukukun üstünlüğünü sonuna kadar
yaşama geçirmeye çalışmak olmalıdır. Olağanüstü hâl kanunu ancak olağanüstü
hâlin gerektirdiği durumlar için kanun hükmünde kararname çıkartma yetkisi
vermişken, en son çıkartılan 667 sayılı Kanun Hükmünde Kararname bu sınırı son
derece geniş biçimde aşmış ve vicdanları ve hukuku yaralamıştır. 
Şu
hâliyle yapılması gereken, hukuk içerisinde kalınarak ve insanların başta yaşam
ve vücut bütünlüğü hakkı olmak üzere bu yapıyla mücadele edilmesi ve
gerekiyorsa da Meclisin gerekli hukuk içerisinde önlemler almasıdır. 
BAŞKAN
– Sayın Atıcı…
9.- Mersin Milletvekili Aytuğ Atıcı’nın,
alçakça tezgâhlanan darbe girişimini bir kez daha lanetlediğine ve olağanüstü
hâl uygulamasının antidemokratik olduğuna ilişkin açıklaması
AYTUĞ
ATICI (Mersin) – Teşekkür ederim Sayın Başkan. 
Değerli
milletvekilleri, alçakça tezgâhlanan darbe girişimini bir kez daha yüksek sesle
lanetliyorum. Bununla birlikte, darbecilerin ve uzantılarının zamanında kimler
tarafından ve nasıl desteklendiğinin düşünülmesi gerektiğini hatırlatıyorum ve
hatırlatmaya da devam edeceğim. Darbelere karşı olduğunu söyleyenler, geçmişte
Fethullahçı yapılara yaptıkları yardımlar nedeniyle aklanamazlar. 
Darbe
girişimi ardından ilan edilen olağanüstü hâl uygulaması antidemokratiktir.
FETÖ’yle hiçbir ilişkisi olmayan birçok öğretmen, akademisyen, memur ve yargı
mensubu görevden el çektirilmiş, bir kısmı da tutuklanmıştır. Amirler, temiz
olduklarına emin oldukları kişileri “FETÖ’cü damgası yerim.” diye koruyamamaktadır.
Yargıçlar, “FETÖ’cü damgası yerim.” diye salıverilme kararı verememektedir. Bu
durum tehlikelidir ve acilen önlem alınmalıdır. 
BAŞKAN
– Sayın Özdemir…
10.- İstanbul Milletvekili Sibel
Özdemir’in, iktidar partisine, muhalefet partilerine ve Millî Eğitim Bakanına,
nitelikli, bilimsel ve laik bütüncül bir eğitim sistemini inşa etmeye başlama
çağrısında bulunduğuna ilişkin açıklaması
SİBEL
ÖZDEMİR (İstanbul) – Teşekkür ederim Sayın Başkan. 
15
Temmuz darbe girişimi, sadece yargı, ordu ve emniyetteki kurumsal çöküşü ayyuka
çıkarmamış, bunların yanında biz Cumhuriyet Halk Partililerin on dört yıldır bıkmadan,
usanmadan uyardığımız, en büyük çöküşün yaşandığı alanlardan birinin de eğitim
kurumunda olduğu ortaya çıkmıştır. Son
süreçte 21 bin öğretmen, 22 bin Millî Eğitim personeli olmak üzere, bugün
itibarıyla toplam 43 bin kişi açığa alınmıştır. 
İktidar
partisine, muhalefet partilerine ve Sayın Millî Eğitim Bakanına, başta 4+4+4
eğitim sisteminin yeniden ele alınması olmak üzere, nitelikli, bilimsel ve laik
eğitim sistemi temelinde Millî Eğitim Bakanlığını ve bütüncül bir eğitim
sistemini birlikte konuşma, uzlaşma ve inşa etmeye başlama çağrısında bulunmak
istiyorum. 
BAŞKAN
– Sayın Benli…
11.- İstanbul Milletvekili Fatma Benli’nin,
olağan zamanlara tutunmanın tek yolunun birlik ve beraberliği devam ettirmek
olduğuna ilişkin açıklaması
FATMA
BENLİ (İstanbul) – Teşekkürler Sayın Başkan. 
Geçen
hafta Meclis olağanüstü hâl ilan etti çünkü olağan zamanlardan geçmiyoruz.
Olağan bir dönemde olsaydık tankları sadece çizgi filmlerden ya da
televizyonlardan görecek olan 8 yaşındaki Görkem Mert Atalay ailesiyle
bulunduğu araç tankın altında ezildiği için bugün hastanede olmazdı. Olağan
zamanlardan geçseydik Vatan Caddesi’nde sırtından vurulan Adil Büyükcengiz’in
ya da Borsa önünde kaşının ortasından vurulan Fatih Satır’ın ve onlar gibi 264
tane şehidimizin cenazesine katılmak zorunda kalmazdık. Olağan zamanlardan
geçseydik Meclisimiz savaş uçakları tarafından bombalanmaz, helikopterler
tarafından taranmazdı. 
Bu
vesileyle, Meclis bahçesinde vurulan Hacı Bayram Türkoğlu Vekilimizin eşine
-helikopterle vurulduğu için- ve onunla beraber yaralanan 2 bine yakın
yaralımıza da şifa diliyorum ve o gün Mecliste olan AK PARTİ’li, CHP’li, MHP’li
milletvekillerimize, bugün hâlen meydanlarda olan bütün milletvekillerimize ve
bütün partilere teşekkür ediyorum. 
Olağan
zamanlara tutunmamızın tek yolu bu birlik, beraberliği devam ettirmek. 
BAŞKAN
– Sayın Güler…
12.- Niğde Milletvekili Ömer Fethi
Gürer’in, 15 Temmuz darbe girişimi sonrası Niğde’de 6 şehit verildiğine, tekrar
benzer olayların yaşanmaması için başta Parlamento olmak üzere herkesin kendine
düşen sorumluluğu yerine getirmesi gerektiğine ilişkin açıklaması
ÖMER
FETHİ GÜRER (Niğde) – Teşekkürler Sayın Başkan. 
15
Temmuz darbe girişimi sonrası Niğdemiz 6 şehit vermiştir. Şehitlerimizden Ömer
Halisdemir darbe gidişatını değiştirenlerdendir. Bor Çukurkuyu’da babası Hasan
Hüseyin Halisdemir ve ağabeyi Doğan Halisdemir’i ziyaret ettim. Ankara’da şehit
olan polis memurumuz Varol Tosun’un babası Yılmaz Tosun’a, İstanbul’da şehit
olan polis memurumuz Kemal Tosun’un babası Süleyman Tosun’a ve veteriner
hemşehrimiz Ramazan Konuş’un ailelerine bu hafta ziyaretlerde bulundum.
Aileler
çocuklarıyla gurur duyuyorlar ama herkesin de tabii bir beklentisi var.
Gelecekte ülkemizin benzer durumları da yaşamaması için herkesin hoşgörüyle,
samimi olarak, siyasetin de kendi kurumsal yapısında karşılıklı hoşgörü ve
anlayışla geleceği kurgulamasını temenni ediyorlar. 
Bu
bağlamda, tüm şehitlerimizi rahmetle anıyorum. Ülkemizin tekrar benzer olayları
yaşamaması için de herkesin kendine düşen sorumluluğu, başta Parlamentomuz
olarak yerine getirmesinin gerekliliğini…
(Mikrofon
otomatik cihaz tarafından kapatıldı) 
BAŞKAN
– Sayın Havutça…
13.- Balıkesir Milletvekili Namık
Havutça’nın, 15 Temmuz gecesi yaşanan darbe girişimini ve darbeci hainleri
lanetlediğine ve darbeye karşı direnmek için şehit olanlara Allah’tan rahmet,
yaralılara acil şifalar dilediğine ilişkin açıklaması
NAMIK
HAVUTÇA (Balıkesir) – Teşekkür ederim Sayın Başkan.
15
Temmuz gecesi yaşanan darbe girişimini ve darbeci hainleri lanetliyoruz. 15
Temmuz gecesi, savaşlarda bile bombalanamayan, millî iradenin tecelli ettiği
Türkiye Büyük Millet Meclisini bombalayan hainleri tarihimiz ve ulusumuz
unutmayacaktır, affetmeyecektir.
Darbeye
karşı, diktaya karşı direnen ve yaşamını yitiren şehitlerimize Allah’tan
rahmet, yaralılara acil şifalar diliyorum. 
Biz,
her şart ve hâlde demokrasiyi, özgürlükleri, laik cumhuriyetimizi savunduk ve
savunmaya devam edeceğiz. Tüm siyasi partilerin demokrasi paydasında buluşması,
1923’te Büyük Atatürk tarafından temelleri atılan cumhuriyetin ve halkımızın
onu sahiplenmesiyle rüşdünü ispat etmiştir. 
Bundan
sonra da bu demokratik uzlaşma anlayışıyla, halkımızın sorunlarının çözülmesinde
Türkiye Büyük Millet Meclisinde aynı anlayışın sürdürülmesini temenni ediyorum,
yüce Meclisi saygıyla selamlıyorum. 
BAŞKAN
– Sayın Gündoğdu…
14.- Kırklareli Milletvekili Vecdi
Gündoğdu’nun, 15 Temmuz darbe girişimini bir kez daha nefretle kınadığına,
toplumsal dayanışmanın daha iyi sergilenmesi, normalleşmenin sağlanması ve
demokrasinin güçlendirilmesi için gereken adımların atılmasının herkesin
önceliği olması gerektiğine ilişkin açıklaması
VECDİ
GÜNDOĞDU (Kırklareli) – Teşekkür ediyorum Sayın Başkan.
Cumhuriyet
Halk Partililer olarak bizler, seçmeninden genel başkanlığına kadar darbelerden
en büyük sıkıntıyı çekmiş, genel başkanı, milletvekilleri cezaevlerine atılmış,
işkenceler görmüş, yaşamları sonlandırılmış, partisi kapatılmış bir siyasi anlayışın
devamıyız. Bu anlayışla, millî iradeye, parlamenter sisteme, demokrasiye ve
özgürlüklere karşı alçakça yapılmış 15 Temmuz darbe girişimini bir kez daha
nefretle kınıyorum.
Vatanımıza,
demokrasimize kasteden şer odaklarının kirli planlarını bozguna uğratmak için,
en kısa sürede, toplumsal dayanışmanın daha iyi sergilenmesi, normalleşmenin
sağlanması ve demokrasinin daha iyi güçlendirilmesi için gereken adımların
atılması hepimizin önceliği olmalıdır.
Teşekkür
ediyorum Sayın Başkan.
BAŞKAN
– Son, Sayın Bektaşoğlu, buyurun.
15.- Giresun Milletvekili Bülent Yener
Bektaşoğlu’nun, Türk tarih biliminin önemli değerlerinden Profesör Doktor Halil
İnalcık’a Allah’tan rahmet dilediğine ve 15 Temmuzdaki darbe girişimi
sonrasında halkın bu yönde ortaya koyduğu tavır ve anlayışın doğru okunması ve
buna uygun davranılması gerektiğine ilişkin açıklaması
BÜLENT
YENER BEKTAŞOĞLU (Giresun) – Çok teşekkür ederim Sayın Başkan.
Ben
de dün kaybettiğimiz Türk tarih biliminin önemli değerlerinden Profesör Doktor
Halil İnalcık’a Allah’tan rahmet diliyorum, ruhu şad olsun.
Sayın
Başkan, halkımızın meydanlardaki şanlı direnişi partimizin organizasyonuyla
Taksim’de düzenlenen partilerüstü özelliklere sahip bir mitingle taçlandırıldı;
düzenleyenleri, katkıda bulunanları, katılanları kutluyorum, teşekkür ediyorum.

Şunu
artık kesin ve net olarak biliyoruz ki halkımız, canı ve kanı pahasına da olsa
cumhuriyet ve demokrasiye sahip çıkıyor, bunun dışında her şeyi reddediyor;
diktalığa, cemaat örgütlenmelerine, darbenin her türlüsüyle oluşturulmak
istenen yönetim şekillerine asla onay vermiyor. Tüm bunların üzerinde bir millî
mutabakat sağlandı. 15 Temmuzdaki darbe girişimi sonrasında halkımızın bu yönde
ortaya koyduğu tavır ve anlayışı doğru okumalı, buna uygun davranmalı ve
gereğini yapmalıyız. Bu kaostan çıkmanın tek yolu, uyum ve iş birliği içinde
hukukla, temel hak ve özgürlüklerle güçlendirilmiş, eksiksiz ve tam bir
demokrasiyi kurum ve kurullarıyla oluşturmaktır. Türkiye, çatışmayla, kavgayla,
karıştırmayla, bölünme ve parçalanmayla, farklılıkları ayrıştırmayla bir şey
elde edemiyor, aksine çok şey kaybediyor.
Çok
çok teşekkür ederim.
BAŞKAN
– Teşekkür ediyorum.
Sayın
Akçay, sisteme girmişsiniz, iki dakika süreyle söz vereceğim.
Buyurun.
16.- Manisa Milletvekili Erkan Akçay’ın, 15
Temmuz girişiminin Türk Silahlı Kuvvetlerine sızan bir klik tarafından
gerçekleştirildiğine ve teşebbüsün Türk Silahlı Kuvvetlerinin tamamına mal
edilemeyeceğine, Fethullahçı terör örgütüyle mücadele ederken PKK terör
örgütüyle mücadelenin de arka plana atılmaması gerektiğine, Mardin Derik’te 3
polis ve Diyarbakır Silvan’da 1 askerin şehit düştüğüne, Türk ve dünya
tarihinin önemli bilim adamlarından biri olan Profesör Doktor Halil İnalcık’a
Allah’tan rahmet dilediğine ilişkin açıklaması
ERKAN
AKÇAY (Manisa) – Teşekkür ederim Sayın Başkan.
15
Temmuz terör saldırısı ve darbe girişimi sonrasında Türkiye olarak kritik bir
eşikten geçiyoruz. Devletin en temel kurumlarına yıllarca sinsice, yasa dışı
yollarla sızan Fethullahçı terör örgütünün kamu kurumlarından tamamen
temizlenmesini beklediğimiz bir dönemden geçiyoruz. FETÖ’nün özellikle Türk
milletinin göz bebeği, peygamber ocağı Türk Silahlı Kuvvetlerine sızarak burada
darbe girişiminde bulunabilecek bir etkiye ulaşması, üzerinde düşünülmesi
gereken acı bir durumdur. Bununla birlikte özellikle dikkat edilmesi gereken
husus, 15 Temmuz girişiminin Türk Silahlı Kuvvetlerine sızan bir klik
tarafından gerçekleştirildiği ve teşebbüsün Türk Silahlı Kuvvetlerinin tamamına
mal edilmemesi ve edilemeyeceği gerçeğidir. Türk askerinin şeref ve onuru,
vatan ve millet sevgisi hiç kimse tarafından asla tartışılmamalıdır. Türk
Silahlı Kuvvetlerinin ülkemizin güvenliği için bir an önce moral ve
motivasyonunun güçlendirilmesi gerekmektedir ve ayrıca zaman geçmeden komuta
kademesinin de düzenlenmesi gerekiyor. Bir taraftan Fethullahçı terör örgütüyle
mücadele ederken PKK terör örgütüyle mücadelenin de arka plana atılmaması
gerekir. Dün Mardin Derik’te 3 polisimiz ve Diyarbakır Silvan’da 1 askerimiz
terör örgütü PKK’nın saldırısı sonucu şehit düşmüştür. Türk Silahlı
Kuvvetlerinin teröre karşı mücadele iradesi bazı odaklar tarafından
dizginlenmek isteniyor. Çözüm süreci sonrasında yaşadığımız sorunları 20 Temmuz
2015’ten itibaren terör saldırılarıyla acı bir şekilde öğrendik.
(Mikrofon
otomatik cihaz tarafından kapatıldı) 
BAŞKAN
– Sayın Akçay, bir dakikada tamamlayın lütfen.
ERKAN
AKÇAY (Manisa) - 15 Temmuz olayları nedeniyle Silahlı Kuvvetlerin kışladan
çıkamamasıyla terör örgütünün ülkemize yine silah ve mühimmat yığdığı haberleri
kamuoyuna yansımaktadır. Hükûmetin bu hususu dikkatten uzak tutmamasını
diliyoruz. 
Türk
milletinin yetiştirdiği önemli tarihçilerden olan Halil İnalcık Hocamız dün
Hakk’ın rahmetine kavuştu. “Şeyhül Müverrihin” yani “tarihçilerin şeyhi” olarak
bilinen İnalcık, özellikle Osmanlı tarihi üzerine verdiği eserleriyle Türk
tarihi ve dünya tarihinin önemli bilim adamlarından birisidir. Halil İnalcık
tarihçi kimliğiyle bilgiyi üreten ve yeniden yorumlayan saygın bir bilim
adamıdır. Türkiye ve dünyadaki tarihçiler araştırmalarını ona bakarak
yönlendirmişlerdir. 
(Mikrofon
otomatik cihaz tarafından kapatıldı) 
ERKAN
AKÇAY (Manisa) – Farklı dillerde yazdığı 1.200’ü aşkın eseriyle Halil İnalcık
Osmanlı tarihçiliğinde yolumuzu bulmaya vesile olan rehber niteliğindedir.
Tarih onu eserleriyle yaşatacaktır. 
Merhum
İnalcık’a Allah’tan rahmet, kederli ailesine ve büyük Türk milletine başsağlığı
diliyorum.
BAŞKAN
– Teşekkürler Sayın Akçay.
Sayın
Baluken, iki dakika süre veriyorum, buyurun.
17.- Diyarbakır Milletvekili İdris
Baluken’in, idam tartışmaları, basın-yayın üzerindeki sürek avı, kamusal alanda
suçlu-suçsuz demeden yapılan tasfiye operasyonları, olağanüstü hâl ilanı ve
Meclisin baypas edilmesi tutumunun vazgeçilmesi gereken uygulamalar olduğuna,
İmralı’da Öcalan üzerinde hâlâ yürütülen tecridi kınadıklarına ve bu tecritten
bir an önce vazgeçilmesi gerektiğine ilişkin açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Sayın
Başkan, 15 Temmuz darbe girişimini buradan bütün siyasi parti grupları olarak
çok açık bir siyasi tavırla kınamıştık, lanetlemiştik ve bu darbe zemininden
çıkış için de yapılması gereken temel ilkeleri ve belirlenecek olan temel
politikaları ortaya koymuştuk. Biz, Halkların Demokratik Partisi olarak bu
darbe zemininden çıkmanın en temel yolunun demokrasi, insan hakları, hukuk
devleti ve toplumsal barış temelinde ortaya konacak olan politikalarla ve
uygulamalarla mümkün olacağını ifade etmiştik. Aradan geçen zaman süreci
içerisinde siyasi iktidarın hâlâ yaşanan süreçten doğru dersler çıkarmadığına
dair bazı kaygılarımızı ve endişelerimizi belirtmek durumundayız. İşkence
görüntüleri, idam tartışmaları, basın-yayın üzerindeki sürek avı, kamusal
alanda suçlu-suçsuz demeden yapılan tasfiye operasyonları, olağanüstü hâl ilanı
ve bu OHAL ilanı kapsamında ülkeyi kanun hükmünde kararnamelerle yönetme
anlayışı, anayasal denetimin tamamen devreden çıkarılması ve Meclisin baypas
edilmesi tutumunu bu darbe zemininden çıkış açısından kesinlikle çözümleyici
görmediğimiz gibi, vazgeçilmesi gereken uygulamalar olarak da buradan bir kez
daha ifade etmek istiyoruz.
Özellikle,
darbe zeminine bu ülkeyi savuran Kürt meselesindeki çatışmalı sürecin bir an
önce devreden çıkarılması gerektiği kanaatindeyiz. Yeniden bir müzakere
ortamının oluşması, siyasetin diyalog kanallarıyla, Kürt meselesi başta olmak
üzere Türkiye’nin temel meselelerinin ele alınmasına acil ihtiyaç olunan bir
dönemden geçtiğini düşünüyoruz.
(Mikrofon
otomatik cihaz tarafından kapatıldı)
BAŞKAN
– Sayın Baluken, lütfen tamamlayın bir dakikada.
İDRİS
BALUKEN (Diyarbakır) – Toparlıyorum Sayın Başkan.
Bu
anlamda, elimizde 28 Şubat darbe gününde açıklanmış olan Dolmabahçe mutabakatı
gibi son derece de değerli bir çalışma var. Ya orada belirtilen demokratik
ilkeleri, demokrasi manifestosunu belirleyen temel maddeleri kabul edeceğiz ya
da maalesef, 28 şubatları bir darbeler tarihi olarak önümüzde görmeye devam
edeceğiz. Bu anlamda, özellikle, İmralı’da Sayın Öcalan üzerinde hâlâ yürütülen
tecridi kınadığımızı, bu tecritten bir an önce vazgeçilmesi gerektiğini,
ailesi, avukatı ya da bağımsız bir heyetin hızla, darbe akşamı ve darbe sonrası
İmralı’da neler yaşandığını tespit etmesi…
(Mikrofon
otomatik cihaz tarafından kapatıldı)
İDRİS
BALUKEN (Diyarbakır) – …ve Sayın Öcalan’ın sağlık koşullarıyla ilgili kamuoyuna
temel bilgilendirmenin yapılmasının önemli olduğunu hatırlatıyor, teşekkür
ediyorum.
BAŞKAN
– Sayın Altay, buyurun, size de iki dakika süre veriyorum.
18.- İstanbul Milletvekili Engin Altay’ın,
dünyaca ünlü tarihçi Profesör Doktor Halil İnancık’a Allah’tan rahmet
dilediğine ve Hatay’ın ana vatana katılışının 77’nci yıl dönümüne ilişkin
açıklaması
ENGİN
ALTAY (İstanbul) – Ben iki dakikayı kullanmam Başkanım, teşekkür ederim.
Milletimizin
başı sağ olsun. Bütün dünyada saygınlığı tescil edilmiş, binlerce öğrencinin
bilim hayatına kazandırılmasına katkı sağlamış, tarihimizin günümüze objektif
yansımasına bir ömür vermiş Halil İnalcık Hocamızı kaybetmenin derin üzüntüsü
içindeyiz. Milletimizin başı sağ olsun. Kendisine Cenab-ı Allah’tan rahmet
diliyorum. İnşallah mekânı cennet olsun diyoruz.
Öte
yandan, Hatay milletvekillerimizin kürsüden ifade ettiği gibi, Hatay’ımızın ana
vatana katılması Türkiye Cumhuriyeti’nin gücüne güç katmış, ulusal
birlikteliğimizi perçinlemiştir. Dönemin Hatay Cumhurbaşkanına, Meclis Başkanına
rahmet diliyorum. Bu vesileyle, Cumhuriyet Halk Partisi olarak bütün Hataylı
hemşehrilerimize saygı ve sevgilerimizi iletiyorum.
Teşekkür
ederim.
BAŞKAN
– Teşekkürler Sayın Altay.
Sayın
İnceöz…
19.- Aksaray Milletvekili İlknur İnceöz’ün,
birlik ve beraberliğe katkı sunan herkese yürekten teşekkür ettiğine, Profesör
Doktor Halil İnancık’a Allah’tan rahmet dilediğine, Lozan Antlaşması’nın
93’üncü yıl dönümüne, darbe girişiminde ve terörle mücadelede şehit olanlara
Allah’tan rahmet, yaralılara da acil şifalar dilediğine ilişkin açıklaması
İLKNUR
İNCEÖZ (Aksaray) – Sayın Başkan, kıymetli milletvekili arkadaşlarım; öncelikle,
ülkemiz 15 Temmuz gecesi Fethullahçı terör örgütünün üniforma giymiş
teröristleri tarafından içeriden ve dışarıdan aldıkları destekle bir darbe
girişimine maruz kalmıştır. Savaş uçaklarının, helikopterlerin, tankların uzun
namluları tüm sokaklarda ve millî iradenin tecelligâhı olan Meclisin de hedef
hâline getirildiği, milletimizin, ülkemizin geleceğinin hedef hâline
getirildiği darbe girişimine karşı milletimiz topyekûn, gerçekten yekvücut bir
mücadele vermiştir ve bu mücadele hâlen meydanlarda millî iradeye sahip çıkan
milletimizin azmiyle, kuvvetiyle de devam etmektedir. Burada, Sayın
Cumhurbaşkanımıza, Başbakanımıza, bakanlarımıza ve o gece bu Parlamentoda
bulunan milletvekillerimize, Meclis Başkanımıza da ben yürekten teşekkür
ediyorum. O günkü birlik ortamının, birlik ve beraberlik ikliminin millî irade
söz konusu olduğunda, ülkemiz ve milletimizin geleceği söz konusu olduğunda tek
bir duruş sergilemesinin çok önemli olduğu kanaatindeyim. Bu anlamda, bu birlik
ve beraberliğe katkı sunan başta aziz milletimiz olmak üzere herkese de
yürekten teşekkür ediyorum. 
Bununla
birlikte, Halil İnalcık Hocamız Hakk’ın rahmetine kavuşmuştur; ona da Allah’tan
rahmet diliyorum.
Yine,
Lozan Antlaşması’nın 93’üncü yıl dönümünde cumhuriyetimizin banisi Gazi Mustafa
Kemal başta olmak üzere o antlaşmanın mimarı olan tüm devlet adamlarımızı da
rahmetle anıyorum.
Bu
arada, özellikle darbe girişiminde de hayatını kaybeden ve yine terörle
mücadelede de hayatını kaybeden -bugün yine bir şehidimiz var- tüm
şehitlerimize de Allah’tan rahmet diliyor, yaralılarımıza da acil şifalar
diliyorum.
BAŞKAN
– Teşekkür ediyorum.
III.- OTURUM BAŞKANLARININ KONUŞMALARI (Devam)
2.- Oturum Başkanı TBMM Başkan Vekili Ahmet
Aydın’ın, Profesör Doktor Halil İnalcık’a Allah’tan rahmet dilediğine ilişkin
konuşması
BAŞKAN
– Biz de Halil İnalcık Hocamıza Allah’tan rahmet diliyoruz, yakınlarına ve tüm
milletimize başsağlığı diliyorum.
Gündeme
geçiyoruz. 
Başkanlığın
Genel Kurula sunuşları vardır.
Meclis
araştırması açılmasına ilişkin üç adet önerge vardır ve önergeleri ayrı ayrı
okutuyorum:
VI.- BAŞKANLIĞIN GENEL KURULA SUNUŞLARI
A) Meclis Araştırması Önergeleri
1.- Bolu Milletvekili Tanju Özcan ve 25
milletvekilinin, cezasını tamamlayarak cezaevinden çıkan ve hükümlülük niteliği
ortadan kalkan eski hükümlülerin topluma adaptasyonu çerçevesinde yaşadığı
sorunların araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/273)
Sayı:150 6/1/2016
Türkiye Büyük Millet Meclisi Başkanlığına
Cezasını
tamamlayarak cezaevinden çıkan ve hükümlülük niteliği ortadan kalkan eski
hükümlülerin yaklaşık yüzde 30’u belli bir süre sonra suç işleyerek tekrar
cezaevine dönmektedirler. 
Mahkûm
olan ve cezasını çeken bir bireyin cezaevinden çıktıktan sonraki maddi
durumunun mahkûm olmadan evvelki durumuyla eş düzeyde olması mümkün değildir.
Maalesef, ülkemizde istihdam açısından en dezavantajlı kesimlerden biri de eski
hükümlülerdir. Bireylerin başta geçimini sağlamak ve hayatını idame ettirmek
adına iş bulma olanakları, kendilerine güvenilmemesi ve toplum tarafından
çalışma ortamına kabul edilmemeleri sebebiyle oldukça zordur. Şartlı tahliye
hususundaki düzenlemeler vesilesiyle tahliyelerde büyük bir artış yaşanması
mahkûmların istihdamında yaşanan sıkıntıları daha da artırmaktadır. Ülkemizin
ekonomik durumu ve yüksek işsizlik oranının getirisi olan olumsuz tabloya bir
de bu etmenler eklendiğinde eski hükümlülerin istihdam olanağı bulması
neredeyse imkânsızdır.
İstihdamda
yaşanan sıkıntıların yanında toplumun eski hükümlülere karşı ön yargılı bakışı,
toplumsal ortamlardan dışlanması bireyin toplumla olan bağlarının gün geçtikçe
kopmasına sebep olmaktadır. Maalesef, ülkemizde eski de olsa hükümlüler
hayatları boyunca bu hükmü bir sosyal damga olarak taşımaktadır. 
Uzmanların
belirttiği görüşlere göre, eski mahkûmların gerek toplum hayatına gerekse iş
hayatına uyum sağlayabilmeleri ve istihdam olanaklarını elde edebilmeleri için
en önemli husus hiç şüphesiz, mahkûmlara cezaevinde verilen eğitim ve
psikolojik destektir. Bu sistem başarıyla uygulanırsa hem sosyal yaşamda hem de
iş yaşamında diğer insanların kendilerine duyduğu güven de artacaktır. Fakat,
ülkemizdeki cezaevlerinde yeterli düzeyde psikososyal destek verilmemektedir.
Türkiye’de 294’ü kapalı, 55’i müstakil açık ceza infaz olmak üzere toplam 360
cezaevi bulunmaktadır ve cezaevleri yüzde 100 doluluk oranına sahip olmasına
rağmen bu konuda hizmet verecek personel sayısı, Avrupa standartları göz önüne
alındığında oldukça yetersiz kalmaktadır.
Yukarıda
sayılan gerekçeler göz önüne alınarak, cezasını tamamlayarak cezaevinden çıkan
ve hükümlülük niteliği ortadan kalkan eski hükümlülerin topluma adaptasyonu çerçevesinde
yaşadığı sorunların ve alınması gereken önlemlerin belirlenmesi amacıyla
Anayasa’nın 98’inci, İç Tüzük’ün 104’üncü ve 105’inci maddeleri gereğince
Meclis araştırması açılmasını arz ederim. 
1) Tanju Özcan (Bolu)
2) Mustafa Sezgin Tanrıkulu (İstanbul)
3) Gülay Yedekci (İstanbul)
4) Mehmet Gökdağ (Gaziantep)
5) Şenal Sarıhan (Ankara)
6) Aylin Nazlıaka (Ankara)
7) Ali Şeker (İstanbul)
8) Çetin Arık (Kayseri)
9) Mevlüt Dudu (Hatay)
10) Nurhayat Altaca Kayışoğlu  (Bursa)
11) Kadim Durmaz (Tokat)
12) Mahmut Tanal (İstanbul)
13) Haydar Akar (Kocaeli)
14) Aydın Uslupehlivan (Adana)
15) Çetin Osman Budak (Antalya)
16) Ahmet Akın (Balıkesir)
17) Namık Havutça (Balıkesir)
18) Onursal Adıgüzel  (İstanbul)
19) Devrim Kök (Antalya)
20) Melike Basmacı  (Denizli)
21) Erkan Aydın (Bursa)
22) Ceyhun İrgil  (Bursa)
23) Lale Karabıyık  (Bursa)
24) Kazım Arslan (Denizli)
25) Orhan Sarıbal (Bursa)
26) Tur Yıldız Biçer (Manisa)
2.- Bolu Milletvekili Tanju Özcan ve 25
milletvekilinin, deri sektörünün sorunlarının araştırılarak alınması gereken
önlemlerin belirlenmesi amacıyla Meclis araştırması açılmasına ilişkin önergesi
(10/274)
Sayı:
149 6/1/2016
Türkiye Büyük Millet Meclisi Başkanlığına
Düşük
ücretler, iş güvencesiz çalışma, işsizlik, iş kazaları, meslek hastalıklarına
kurban gitme, insanlık dışı çalışma koşulları ve benzeri gibi sorunlar tüm
işçilerin ortak sorunlarıdır. Elbette bu ortak sorunlara ek olarak her iş
kolunun kendine özgü, işin niteliğinden kaynaklı sorunları da vardır.
Bugün
Türkiye'de, deri işletmelerinde çalışarak yaşamını sürdürmeye çalışan deri
işçilerinin kangren haline gelmiş sorunları bulunmaktadır. Deri üretiminin ve
işçiliğinin doğduğu ve ilk gelişmelerini kaydettiği yer Avrupa iken bu sektör
giderek Asya'ya ve Latin Amerika'ya doğru kaymış ve özellikle hayvancılığın
gelişkin olduğu bölgelere yönelmiş durundadır. 
Türkiye
deri üretiminde gerek Avrupa'da gerekse de dünyada üst sıralarda bulunmaktadır.
Sanayicilerin üretimi artırmak ve sektördeki diğer üreticilerle rekabet
edebilmek için makinelerde yeni teknolojiler kullanmaya başlamasıyla birlikte
işler geçmişe oranla kolaylaşmış görünse de bu durum işçilerin çalışma ve yaşam
koşullarını olumlu anlamda çok da değiştirmemiştir. Daha az zamanda daha az
kişiyle daha fazla üretmeye devam eden deri işçileri, kötü çalışma koşulları,
sigortasız çalışma, taşeronlaşma, düşük ücretler, zorunlu fazla mesailer gibi
sorunların yanı sıra bir yandan da sağlık sorunlarıyla boğuşmaktadır. Üstelik
yüzlerce deri işçisi, her an yakalanabilecekleri meslek hastalıkları ve sağlık
sorunları konusunda hiçbir bilgiye sahip değildir. 
Büyük
ve ağır derilerle çalışan işçilerin hemen tamamı özellikle bel ve sırt
ağrılarından şikâyetçidir. Özellikle tıraş ve kavaleta işlemi sırasında parmak
ve kol kopmaları biçiminde iş kazalarının varlığı da bu fabrikalarda ciddi bir
tehlike oluşturmaktadır.
İçinde
bulundukları ortam, işçilerin çok erken yaşlarda KOAH, astım gibi akciğer
hastalıklarına yakalanmasına sebep olmaktadır. Asitler, amonyak ve krom gibi
kimyasallar nedeniyle kanser riski ciddi oranlardadır. Tüm bunlar nedeniyle
hayatlarını ya da sağlıklarını kaybeden işçilerle dolu bu sektörde, kan ve can
karşılığında, deri patronlarının kesesine her gün aralıksız artı değer
akmaktadır.
Deri
fabrikalarında, ıslak ve yağlı zeminlerden ötürü düşmelerden kaynaklı kırıklar,
çıkıklar, burkulmalarla beraber yine ıslak zeminlerde çalışılırken elektrik
çarpmaları da bu olumsuzluklara eklenmektedir.
Deri
budanırken kullanılan keskin bıçaklar, derileri işlemek için kullanılan
makineler ise kesilmeler, sıkışmalara ve kopmalara neden olmaktadır.
Tabaklama
işinde, hayvan postlarının üst derileri çıkartılırken enfeksiyon kapma
olasılığı sürekli bulunmaktadır. Çünkü hayvan postunda birçok mikroorganizma
bulunmaktadır.
Tetanos,
şarbon, brusella gibi hastalıklar, tabaklama sırasında deriden kapılabilecek
hastalıkların en önemlileridir. Bunların oluşmasını engellemek için kullanılan
kimyasallar da işçilerin sağlığı açısından büyük bir tehlike oluşturmaktadır.
Deri
işçilerinin de en önemli sorunlarından olan geçici işçilik
yaygınlaştırılmıştır. Belirsiz süreli iş sözleşmesi, belirli süreli iş
sözleşmesi, kısmi çalışma, telafi çalışma, taşeron işçi çalıştırma, çağrı usulü
çalıştırma gibi aslında kısmen daha önceden var olan uygulamalar yasayla
birlikte genelleştirilmiştir.
Dericilik
sektörünün yaygın olduğu bölgelerden bir tanesi de Bolu'nun Gerede ilçesidir.
Bu ilçemizde dericilik sektöründe faaliyet gösteren 130 iş yeri bulunmakta,
yaklaşık 2.500 işçi de bu iş yerlerinde çalışmaktadır. işçilerin çok önemli bir
kısmı kayıt altına alınmadığı gibi, İş Kanunu’nun sağladığı haklar dahi
kendilerine tanınmamaktadır.
Deri
işçileri 2012 yılında iş koşullarının iyileştirilmesi için âdeta isyan
etmişler, güvenlik güçlerinin sert müdahalesiyle olaylar yatıştırılmıştır.
Aileleriyle
birlikte yaklaşık 10 bin kişilik bir grubu temsil eden bu işçilerimiz, yetkili
mercilerden gereken ilgiyi beklemektedirler.
Genelinde
ülkemizde faaliyet gösteren tüm deri sektöründe ve özelinde Gerede ilçemizde
dericilik sektörünün sorunlarının ortaya konulması, yaşanan sıkıntılara son
vermek için hangi önlemlerin alınabileceği ve çalışan işçilerimizin
sorunlarının giderilmesi yolunda yapılacak çalışmaların oluşturulabilmesi için
Anayasa’nın 98’inci, İç Tüzük’ün 104 ve 105’inci maddeleri gereğince Meclis
araştırması açılmasını saygılarımla arz ederim.
1)
Tanju Özcan  (Bolu)
2)
Kadim Durmaz  (Tokat)
3)
Gülay Yedekci  (İstanbul)
4)
Mevlüt Dudu  (Hatay)
5)
Aylin Nazlıaka  (Ankara)
6)
Aydın Uslupehlivan  (Adana)
7)
Şenal Sarıhan  (Ankara)
8)
Mehmet Gökdağ  (Gaziantep)
9)
Nurhayat Altaca Kayışoğlu  (Bursa)
10)
Mustafa Sezgin Tanrıkulu  (İstanbul)
11)
Mahmut Tanal  (İstanbul)
12)
Çetin Osman Budak  (Antalya)
13)
Ali Şeker  (İstanbul)
14)
Çetin Arık  (Kayseri)
15)
Haydar Akar  (Kocaeli)
16)
Ahmet Akın  (Balıkesir)
17)
Namık Havutça  (Balıkesir)
18)
Onursal Adıgüzel  (İstanbul)
19)
Devrim Kök  (Antalya)
20)
Melike Basmacı  (Denizli)
21)
Erkan Aydın  (Bursa)
22)
Ceyhun İrgil  (Bursa)
23)
Lale Karabıyık  (Bursa)
24)
Kazım Arslan  (Denizli)
25)
Orhan Sarıbal  (Bursa)
26)
Tur Yıldız Biçer  (Manisa)
3.- Bolu Milletvekili Tanju Özcan ve 24
milletvekilinin, patates üretiminde yaşanan sorunların araştırılarak alınması
gereken önlemlerin belirlenmesi amacıyla Meclis araştırması açılmasına ilişkin
önergesi (10/275)
Sayı:
148  Tarih:
6/1/2016
Türkiye Büyük Millet Meclisi Başkanlığına
Patates,
anavatanı Güney Amerika olan bir bitkidir. Ülkemize yaklaşık yüz elli yıl kadar
önce Kafkaslardan ve Avrupa'dan gelmiştir. Bugün yurdumuzun hemen her yerinde,
özellikle Doğu ve Orta Anadolu’da yaygın olarak üretilmektedir. Çeşitli iklim
koşullarına kolaylıkla adapte olabildiği gibi, dünyanın pek çok bölgesinde
ekonomik olarak yetiştirilebilmektedir.
Yumruları,
nişasta halinde karbonhidrat, protein, çeşitli vitaminler başta olmak üzere
önemli besin maddeleri içermektedir. Tahıllardan sonra insan beslenmesinde
önemli bir paya sahiptir. Ucuzluğu, birim alandan fazla verim sağlanması, besin
değerinin yüksek oluşu, sindirim kolaylığı, çeşitli şekillerde kullanılması ve
her çeşit iklimde yetişmesi sebebiyle bugün hemen hemen tüm dünya ülkeleri
tarafından da yetiştirilmekte ve tüketilmektedir.
Ülkemizde
patates üretimi son yıllarda 4-4,5 milyon ton arasında üretilmektedir. 2014
yılında Bolu'da 84.461 dekar alanda 280.735 ton patates üretimi yapılmıştır.
Dekara düşen patates üretimi ise 3.324 kilo olmuştur. Bolu, ülkemizde patates
üretimi yapılan Niğde, Nevşehir, Afyonkarahisar’la birlikte en çok üretim yapan
illerden bir tanesidir.
Bilindiği
gibi, 1/12/2011 tarihinde Bitki Pasaportu Yönetmeliği yürürlüğe girmiştir. Bu
yönetmelikle çiftçimizi kayıt altına almak ve vergi sisteminin içine sokmak
amaçlanmaktadır. Yönetmelikte ayrıca yemeklik patates üretiminin üç yılda bir,
tohumluk patates üretiminin de dört yılda bir dikimi öngörülmektedir. 
Geçimini
patates üretiminden sağlayan çiftçilerimiz girdi masraflarının oldukça fazla
olması ve kredi borçlarından dolayı ürününü değerinin altında satmakta, bu da
fiyatlarda kırılmalara yol açmaktadır.
Yine
üreticilerimiz açısından önemli bir sorun üretim maliyetinin yüksekliğidir.
Patates üretim maliyetini artıran önemli unsurlardan biri olan elektrik fiyatının
yüksek olması da çözülmesi gereken bir sorundur.
Üretimin
en üst seviyeye çıktığı eylül ve ekim aylarında yüksek oranda su ihtiva eden
patatesin özel koşullarda depolanması gerekmektedir. Depolama maliyetinin
yüksekliğinden dolayı üretici ürününü düşük fiyatla elden çıkartmak zorunda
kalmaktadır.
Genelinde
ülkemizde, özelinde ise Bolu ilimizde üretimi yapılan patates bitkisinin üretim
aşamasından başlamak suretiyle yaşanan sıkıntıların tespiti ve kalıcı çözüm
yollarının belirlenmesi konusunda Anayasa’nın 98'inci, İç Tüzük’ün 104 ve
105'inci maddeleri gereğince Meclis araştırması açılmasını saygılarımla arz
ederim.
1)
Tanju Özcan (Bolu)
2)
Aylin Nazlıaka (Ankara)
3)
Gülay Yedekci (İstanbul)
4)
Şenal Sarıhan (Ankara)
5)
Mustafa Sezgin Tanrıkulu (İstanbul)
6)
Ali Şeker (İstanbul)
7)
Çetin Arık (Kayseri)
8)
Mevlüt Dudu (Hatay)
9)
Nurhayat Altaca Kayışoğlu (Bursa)
10)
Mehmet Gökdağ (Gaziantep)
11)
Kadim Durmaz (Tokat)
12)
Mahmut Tanal  (İstanbul)
13)
Haydar Akar (Kocaeli)
14)
Aydın Uslupehlivan (Adana)
15)
Çetin Osman Budak (Antalya)
16)
Ahmet Akın (Balıkesir)
17)
Namık Havutça (Balıkesir)
18)
Devrim Kök (Antalya)
19)
Melike Basmacı (Denizli)
20)
Erkan Aydın (Bursa)
21)
Ceyhun İrgil (Bursa)
22)
Lale Karabıyık (Bursa)
23)
Kazım Arslan (Denizli)
24)
Orhan Sarıbal (Bursa)
25)
Tur Yıldız Biçer (Manisa)
BAŞKAN
– Bilgilerinize sunulmuştur.
Önergeler
gündemdeki yerlerini alacak ve Meclis araştırması açılıp açılmaması konusundaki
ön görüşmeler sırası geldiğinde yapılacaktır.
Şimdi,
Türkiye Büyük Millet Meclisi Başkanlığının iki tezkeresi vardır, okutup
oylarınıza sunacağım. 
B) Tezkereler
1.- Türkiye Büyük Millet Meclisi
Başkanlığının, Dışişleri Komisyonu üyesi ve Rize Milletvekili Osman Aşkın
Bak’ın, Avrupa ve Avrupa-Atlantik Entegrasyonundan sorumlu Gürcistan Devlet
Bakanı David Bakradze’nin vaki davetine icabetle 14-15 Temmuz 2016 tarihlerinde
Batum’da gerçekleştirilecek Batum Uluslararası Konferansı-Gürcistan’ın Avrupa
Yolu konulu konferansa katılmasına ilişkin tezkeresi (3/813)
21/7/2016
Türkiye Büyük Millet Meclisi Genel Kuruluna
Avrupa
ve Avrupa-Atlantik Entegrasyonundan sorumlu Gürcistan Devlet Bakanı David
Bakradze'nin vaki davetine icabetle 14-15 Temmuz 2016 tarihlerinde Batum'da
gerçekleştirilecek Batum Uluslararası Konferansı-Gürcistan'ın Avrupa Yolu konulu
konferansına Dışişleri Komisyonu Üyesi ve Rize Milletvekili Sayın Osman Aşkın
Bak'ın katılması hususu 28/3/1990 tarihli ve 3620 sayılı Türkiye Büyük Millet
Meclisinin Dış İlişkilerinin Düzenlenmesi Hakkında Kanun'un 9'uncu maddesi
uyarınca Genel Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı

BAŞKAN
– Tezkereyi oylarınıza sunuyorum: Kabul edenler… Kabul etmeyenler… Kabul
edilmiştir.
Diğer
tezkereyi okutuyorum:
2.- Türkiye Büyük Millet Meclisi
Başkanlığının, Sakarya Milletvekili ve Aksakallar Konseyi üyesi Mustafa
İsen’in, Türk Konseyi Genel Sekreterliğince 18-19 Ağustos 2016 tarihlerinde
Kazakistan’ın başkenti Astana’da düzenlenecek olan Aksakallar Konseyi 11’inci
Toplantısı’na katılmasına ilişkin tezkeresi (3/814)
Türkiye Büyük Millet Meclisi Genel Kuruluna
Türk
Konseyi Genel Sekreterliğince 18-19 Ağustos 2016 tarihlerinde Kazakistan'ın
başkenti Astana'da düzenlenecek olan Aksakallar Konseyi 11’inci Toplantısı'na
Sakarya Milletvekili ve Aksakallar Konseyi Üyesi Mustafa İsen'in katılması
hususu, 28/3/1990 tarihli ve 3620 sayılı Türkiye Büyük Millet Meclisinin Dış
İlişkilerinin Düzenlenmesi Hakkında Kanun'un 9'uncu maddesi uyarınca Genel
Kurulun tasviplerine sunulur.
 İsmail
Kahraman
 Türkiye
Büyük Millet Meclisi 
 Başkanı
BAŞKAN
– Oylarınıza sunuyorum: Kabul edenler… Kabul etmeyenler… Kabul edilmiştir. 
Böylece
tezkereler kabul edilmiştir.
Danışma
Kurulunun bir önerisi vardır, okutup işleme alacağım ve oylarınıza sunacağım.
VII.- ÖNERİLER
A) Danışma Kurulu Önerileri
1.- Danışma Kurulunun, AK PARTİ Grubu adına
Grup Başkan Vekilleri Mustafa Elitaş, Mehmet Naci Bostancı, İlknur İnceöz,
Bülent Turan ve Mehmet Muş’un, ülkemize, milletimize, millî iradeye, ortak
değerlerimize ve demokrasimize karşı TSK içindeki çeşitli kademelerdeki
hücrelerin kendilerine ülkenin ve milletin korunması için emanet edilmiş
silahlar marifetiyle gerçekleştirdiği organize, planlı ve silahlı terörist
darbe girişiminin nedenleri ile bu sürecin bir daha yaşanmaması için alınması
gereken tedbirlerin araştırılması amacıyla; CHP Grubu adına Grup Başkan
Vekilleri Levent Gök, Engin Altay ve Özgür Özel’in, 15 Temmuz tarihinde
parlamenter demokrasiye karşı gerçekleştirilen darbe girişimine sürükleyen
olayların araştırılarak demokrasinin onarılması için alınması gereken
önlemlerin belirlenmesi amacıyla; HDP Grubu adına Grup Başkan Vekilleri Çağlar
Demirel ve İdris Baluken’in, 15 Temmuz darbe girişiminin araştırılarak böyle
girişimlerin bir daha yaşanmaması için alınması gereken önlemlerin belirlenmesi
amacıyla; MHP Grubu adına Grup Başkan Vekili Erkan Akçay’ın, 15 Temmuz darbe
girişiminin ve yaşanan vahim olayların sebep ve sonuçlarıyla araştırılarak
alınması gereken önlemlerin tespiti amacıyla vermiş oldukları Meclis
araştırması önergelerinin Genel Kurulun 26 Temmuz 2016 Salı günkü birleşiminde
sunuşlarda okunmasına ve ön görüşmelerinin birleştirilerek aynı günkü
birleşiminde yapılmasına ilişkin önerisi 
26/7/2016
Danışma Kurulu Önerisi
Danışma
Kurulunun 26/7/2016 Salı günü yaptığı toplantıda aşağıdaki önerinin Genel
Kurulun onayına sunulması uygun görülmüştür.
 İsmail
Kahraman
 Türkiye
Büyük Millet Meclisi 
 Başkanı
 İlknur İnceöz Engin
Altay
 Adalet ve Kalkınma
Partisi  Cumhuriyet Halk Partisi
 Grubu Başkan
Vekili Grubu Başkan Vekili
 İdris Baluken Erkan
Akçay
 Halkların Demokratik
Partisi Milliyetçi Hareket Partisi
 Grubu Başkan
Vekili Grubu Başkan Vekili
Öneri:
Fethullahçı
terör örgütünün (FETÖ/PDY) 15 Temmuz 2016 tarihli darbe girişimiyle bu terör
örgütünün faaliyetlerinin tüm yönleriyle araştırılarak alınması gereken
önlemlerin belirlenmesi amacıyla; AK PARTİ Grubu adına Grup Başkan Vekilleri
Mustafa Elitaş, Mehmet Naci Bostancı, İlknur İnceöz, Bülent Turan ve Mehmet
Muş'un ülkemize, milletimize, millî iradeye, ortak değerlerimize ve
demokrasimize karşı TSK içindeki çeşitli kademelerdeki hücrelerin kendilerine
ülkenin ve milletin korunması için emanet edilmiş silahlar marifetiyle
gerçekleştirdiği organize, planlı ve silahlı terörist darbe girişiminin
nedenleri ile bu sürecin bir daha yaşanmaması için alınması gereken tedbirlerin
araştırılması amacıyla; CHP Grubu adına Grup Başkan Vekilleri Levent Gök, Engin
Altay ve Özgür Özel'in 15 Temmuz tarihinde parlamenter demokrasimize karşı
gerçekleştirilen darbe girişimine sürükleyen olayların araştırılarak demokrasimizin
onarılması için alınması gereken önlemlerin belirlenmesi amacıyla; HDP Grubu
adına Grup Başkan Vekilleri Çağlar Demirel ve İdris Baluken'in 15 Temmuz darbe
girişiminin araştırılarak böyle girişimlerin bir daha yaşanmaması amacıyla
alınması gereken önlemlerin belirlenmesi amacıyla; MHP Grubu adına Grup Başkan
Vekili Erkan Akçay'ın 15 Temmuz darbe girişiminin ve yaşanan vahim olayların
sebep ve sonuçlarıyla araştırılarak alınması gereken önlemlerin tespiti
amacıyla vermiş oldukları Meclis araştırması önergelerinin Genel Kurulun 26
Temmuz 2016 Salı günkü (bugünkü) birleşiminde okunması ve görüşmelerinin
birleştirilerek yapılması önerilmiştir.
BAŞKAN
– Danışma Kurulu önerisini oylarınıza sunuyorum: Kabul edenler... Kabul
etmeyenler... Oy birliğiyle kabul edilmiştir. 
İDRİS
BALUKEN (Diyarbakır) – Sayın Başkan, çok kısa bir söz talebim var.
BAŞKAN
– Buyurun Sayın Baluken, bir dakika efendim.
V.- AÇIKLAMALAR (Devam)
20.- Diyarbakır Milletvekili İdris
Baluken’in, Halkların Demokratik Partisi olarak İstanbul Milletvekili Aykut
Erdoğdu’ya babasının vefatı nedeniyle başsağlığı dilediklerine ilişkin
açıklaması
İDRİS
BALUKEN (Diyarbakır) – Teşekkür ediyorum. 
Sayın
Başkan, Cumhuriyet Halk Partisi Milletvekili Aykut Erdoğdu’nun babasının vefat
haberini üzüntüyle öğrenmiş bulunuyoruz, Halkların Demokratik Partisi olarak
milletvekili arkadaşımıza, ailesine ve Cumhuriyet Halk Partisi camiasına
başsağlığı dileklerimizi iletmek istiyorum. 
Aynı
zamanda, yaşamını yitiren Halil İnalcık için de, değerli bilim adamı için de
bütün sevenlerine, öğrencilerine, ailesine ve tüm halkımıza başsağlığı
dileklerimi iletmek istiyorum. 
Teşekkür
ederim. 
BAŞKAN
– Teşekkür ediyoruz. 
İç
Tüzük’ün 37’nci maddesine göre verilmiş bir doğrudan gündeme alınma önergesi
vardır, okutup işleme alacağım ve oylarınıza sunacağım.
VI.- BAŞKANLIĞIN GENEL KURULA SUNUŞLARI
(Devam)
C) Önergeler
1.- Kocaeli Milletvekili Haydar Akar’ın,
(2/839) esas numaralı Organize Sanayi Bölgeleri Kanununda Değişiklik
Yapılmasına Dair Kanun Teklifi’nin doğrudan gündeme alınmasına ilişkin önergesi
(4/52)
Türkiye Büyük Millet Meclisi Başkanlığına
Görüşülmekte
olan (2/839) esas numaralı Kanun Teklifi’nin doğrudan gündeme alınması
hususunda gereğini emir ve müsaadelerinize arz ederim. 26/07/2016
 Haydar
Akar
 Kocaeli
BAŞKAN
– Evet, teklif sahibi Kocaeli Milletvekili Sayın Haydar Akar.
ENGİN
ALTAY (İstanbul) – Uğur Bayraktutan konuşacak.
BAŞKAN
– Sayın Bayraktutan buyurun.
Bir
milletvekili adına Artvin Milletvekili Sayın Uğur Bayraktutan.
Süreniz beş dakikadır. 
UĞUR
BAYRAKTUTAN (Artvin) – Sayın Başkan, değerli milletvekilleri; aslında bu madde
üzerinde Haydar Akar konuşacaktı, ben başka bir konuyu konuşacaktım.
REŞAT
PETEK (Burdur) – İmdada yetiştin.
UĞUR
BAYRAKTUTAN (Devamla) – Evet, imdada yetiştim.
Ama
ben yine bildiğim konuyu konuşacağım müsaade ederseniz o da şu: O akşam, darbe
girişiminin olduğu akşam, Parlamentoya ilk gelen milletvekillerinden bir
tanesiyim. Burada diğer siyasi partilerden de değerli milletvekili arkadaşlarım
vardı, Sayın Bakanla da beraber bir mahzende -mahzende demeyeyim- bir yerde
sabaha kadar bekledik, oranın da ne kadar kötü bir yer olduğunu gördük. Ama
gelinen tabloda bin yıl düşünsem, değerli milletvekilleri, yüce Meclisin,
Parlamentonun bombalanacağı aklımın ucundan geçmezdi.
RAMAZAN
CAN (Kırıkkale) – Ben de ordaydım. 
UĞUR
BAYRAKTUTAN (Devamla) – Evet, Ramazan Bey de oradaydı, değerli milletvekilleri,
tek tek sayarsam 50’nin üzerinde milletvekili vardı, burada olamayanlar vardı,
yüreği burada olan milletvekili arkadaşlarım vardı, hepsini şükranla anıyorum.
Bu konuda yüce Parlamento, Gazi Meclis olduğunu bir kere daha tescil etti. 
Ben,
dün bir televizyon programında söyledim, burada bir kere daha ifade edeyim
değerli arkadaşlar, o da şudur: Burada, yüce Meclisin, Parlamentonun arkasında
“Egemenlik kayıtsız şartsız milletindir.” diyor. 26’ncı Dönem açısından karşı
tarafa da bir tabela asmamız lazım, ona da “Söz konusu olan vatansa gerisi
teferruattır.” dememiz lazım. Böyle bir Meclis tablosuyla karşı karşıya kaldık.
O nedenle bu çok önemlidir. Bana göre, Meclis bu anlamda önemli bir sınavdan
geçmiştir. 
Ben
aslında bu konuşmayı yapmadan evvel -Sayın Bakan eğer beni lütfeder dinlerse…
Adalet Bakanı beni dinlememekte ısrar ediyor. Aslında avukatlar iyi konuşur,
dinlemiyorsa demek ki bizde bir problem var- Sayın Bakan önce sizinle konuşmak
istiyordum ama bu konuşma birden, aniden geldi. Bunu sizinle paylaşmak
istiyorum. Bakın, darbe girişiminin olduğu akşam Artvin’de de ilginç olaylar
oldu Sayın Bakan. Bunu geçen Orman ve Su İşleri Bakanımıza da arz ettik ama sizin
de bilmenizi istiyorum.
Özellikle,
bakın, darbelerden eğer bir kent çok zorluk çekmişse bu kentlerin başında
Artvin geliyor değerli milletvekili arkadaşlarım. 12 Eylül 1980 darbesinde
gerçekten hemen hemen her eve bir piyango vurmuştur Artvin’de. O darbenin
olduğu tarihlerde ben 16-17 yaşlarındaydım, gençtim, çocuktuk daha doğrusu,
darbenin ne olduğunu bilmiyorduk. Evler basıldı, insanları aldılar; kış vakti
Çoruh’a, soğuk sulara soktular, işkencelerle öldürdüler. Artvin öğretmen okulu
bir işkence merkezi hâline dönüştürüldü. O nedenle, biz 12 Eylül darbesinin ne
olduğunu bilen bir nesilden geliyoruz. Eğer bunu bir parti olarak da anlatmamız
gerekiyorsa Cumhuriyet Halk Partisinin Genel Başkanlığını, onun kurumlarını,
partinin bütün kimliğini bir anlamda hapsettiler değerli arkadaşlarım. O
nedenle, biz darbelerin ne olduğunu bilerek, mağduriyeti yaşayarak buraya
geldik. 
Şimdi,
bir olayı paylaşmak istiyorum Sayın Bakan. Bunu özellikle Adalet Bakanı olarak
sizin bilmenizde yarar var. Bakın, 9 tane isim sayacağım Hopa’da. Bu isimler:
Ziya Civelek, Savaş Taner Topal, Volkan Aydın, Ufuk Akbıyık, Erkin Koray
Civelek, Akın Yılmaz, Çağdaş Taylant Yılmaz, Mehmet Çelik ve Tanju Topal. 9
genç, pırıl pırıl çocuk, Sayın Bakan. Büyük bir hukuki hata yapılmış burada,
gerçekten büyük bir hukuki hata yapılmış. Yani, bir kent düşünün, bir kentte
insanları paldır küldür o akşam… Tabii, insanlar doğal olarak -halkımızın
göstermiş olduğu refleks gibi- Hopa’da da sokağa çıkıyorlar neden böyle bir
darbe girişimi yapıldı diye. 
Daha
ilginç olan olay: Tabii, sürekli olarak bir toplumsal uyanışın olmuş olduğu,
devrimci tabanın yoğun olduğu bir kent Hopa. Hopa’da da insanlar sokağa çıkınca
polis de halkı sokağa davet ediyor, bunlar şaşırıyorlar çünkü yıllardır Hopa’da
gençler sokağa çıkıyorlar, polis bugüne kadar bunların önüne engel koyuyor niye
sokağa çıkıyorsunuz, neden böyle demokratik eylemleri gösteriyorsunuz diye.
Şimdi, o akşam böyle bir refleks ortaya çıkınca gençler şaşırıyorlar ve
diyorlar ki: “Acaba ne oldu bu ülkede?” Onlar da aslında darbeye karşılar,
darbe karşıtı söylemler geliştirmek istiyorlar ama ne yazık ki güvenlik
görevlilerinin bu tavrını görünce, tepki gösterince “Vay efendim, sizler de bu
darbe girişimiyle alakalı FETÖ terör örgütüne destek veriyorsunuz.” diye kalkıyorlar
apar topar… Savcı da burada biraz aceleci davranıyor -işgüzarlık gösteriyor
demiyorum yani kullandığım kelimelere dikkat etmek istiyorum- o akşam bir cadı
avı başlatılıyor, 12 genç derdest ediliyor, ifadeleri alınıyor, savcılığa
götürülüyor, polise götürülüyor ve bu 12 gençten 3’ü ilk aşamada serbest
bırakılıyor, itiraz üzerine serbest bırakılıyor; 9 genç ne yazık ki şu anda
Artvin Kapalı Ceza ve Tutukevinde tutuklu olarak bulunuyorlar. 
Çok
önemli bir hukuki hatayla karşı karşıyayız değerli milletvekili arkadaşlarım. 9
genç, 15 Temmuz tarihinden bugüne kadar Sayın Bakan, tutuklu olarak
bulunuyorlar. Gerçekten büyük bir hukuki hata var, öyle büyük bir hukuki hata
ki Artvin’de, Hopa’da, bulunduğumuz yerlerde gerçekten büyük bir rahatsızlık
var. Bunu savcıya avukatlar anlattı, anlatamadılar. Aileleri ben tanıyorum,
çocukları tanıyorum; inanılmaz bir tablo var. 
Siz
yöre milletvekili olarak benim bu konudaki samimiyetime inanıyorsanız lütfen
Sayın Bakan bunu bir not alın. İlgili cumhuriyet savcısıyla konuşmanın zor
olduğunu biliyorum, olayın yargıya intikal ettiğinin bir hukukçu olarak da
farkındayım ama gerçekten tarihsel bir hukuki hatayla karşı karşıyayız. Bu
gençlerin özgürlüklerine bir an önce kavuşmasını yüce Meclis, yüce Parlamento
aracılığıyla sizlere ifade ediyor, yüce heyetinizi saygıyla selamlıyorum.
Teşekkür
ediyorum. (CHP sıralarından alkışlar)
BAŞKAN
– Teşekkür ediyoruz.
Evet,
önerinin teklif sahibi Sayın Akar buyurdular.
Buyurun
efendim. (CHP sıralarından alkışlar)
Size
de beş dakika süre vereceğim.
HAYDAR
AKAR (Kocaeli) – Teşekkür ediyorum Sayın Başkan.
Sayın
Başkan, değerli üyeler; hepinizi sevgi ve saygıyla selamlıyorum. 
Öncelikle,
15 Temmuzda yapılan alçakça girişimi lanetlediğimi ifade etmek istiyorum ve 15
Temmuzdan sonra sağlanmış olan Türkiye’deki toplumsal mutabakatın da aynı
şekilde devam etmesini, Türkiye'nin ihtiyacı olan kanunları mutabakata vararak,
ihtiyaçları belirleyerek birlikte çıkarmamızı temenni ediyor ve diliyorum. 
Evet,
bugün getirdiğim konu, aslında, belki günün anlam ve manasına uygun değil ama
Meclis de bir taraftan yasama görevlerini yerine getirmelidir diye düşünüyorum.
Bunu yaparken de komisyonda görüşülmeyen ama kırk beş gün geçtikten sonra,
37’nci maddeye göre Meclis Genel Kuruluna sunmayı düşündüğüm bu kanun teklifinin,
özellikle bizim bölgelerimiz için yani bizim bölge derken Kocaeli gibi bölgeler
için, sanayinin çok geliştiği bölgeler için elzem bir ihtiyaç olduğunu
belirtmek istiyorum. 
Evet,
çok sayıda sanayi kuruluşu var ve sanayi ilerledikçe yeni yeni sanayi
tesislerine ihtiyacımız olduğu ortaya çıktığında, onunla beraber gelen
problemleri de ortadan kaldırmak zorundayız. Geçen hafta, yatırımı teşvik eden
kanunu Meclisten geçirdik. Yatırımları teşvik etmek yetmiyor, bu sanayi
kuruluşlarının getirmiş olduğu tehlikeleri de hep beraber bertaraf etmemiz
gerekiyor. Nedir bunlar? En büyüğü, özellikle bizim bölgemizde yaşanan, sanayi
yangınları. Sanayi yangınları, gerçekten, bizim bölgemizdeki gibi petrokimya
tesisleri olan, rafinerileri olan, ağır sanayi olan, boya sanayisi olan ve
yanıcı maddesi yüksek olan bu sanayi kuruluşlarının yarattığı tehlikeler. Buna
en basit örneği de 17 Ağustos 1999’da yaşanan Marmara depreminden örnek vermek
istiyorum. Marmara depreminde rafinerimizin birinde yangın çıktı, etrafı tanklarla
doluydu ve bölgedeki tüm insanlar korkudan bölgeyi boşaltmak zorunda kaldılar;
hatta, devletin kamu kurum ve kuruluşları da bölgenin boşaltılması konusunda
yayınlar yaptılar ve vatandaşı tahliye ettiler. Ama enkazlar altında yüzlerce
vatandaşımız vardı. İnanın, bölge tahliye edildiği için bu vatandaşlarımıza
ulaşamadık ve birçok arkadaşımızı, kardeşimizi orada kaybettik, o
arkadaşlarımıza ulaşılamadığı için, bölgeye müdahale edilemediği için. 
Şimdi,
böyle bir tehdit dururken, orada dev akaryakıt tankları, LPG tankları, amonyak
tankları dururken burada oluşabilecek bir kazaya normal itfaiye
teşkilatlarımızla yani şehir yangınını söndürmek için kullandığımız, evlerdeki,
binalardaki yangını söndürmek için kullandığımız itfaiye teşkilatlarıyla
müdahale etmek durumunda kalıyoruz. Böyle olunca da bazen günlerce süren
yangınlar vuku buluyor. Sadece depremde değil, bakın, depremden sonra, sadece
bu yılın ilk yedi ayında yine büyük bir rafineride yangın, Plastikçiler
Organize Sanayisinde kimyasal madde yangını, organize sanayi çeltik fabrikası
yangını, boyahane fabrikası yangını, otomobil tamirhanesi yangını, metal
fabrikası yangını ve başka yerde yine bir kimya fabrikası yangınıyla karşı
karşıya kaldık. Gerçekten profesyonel bir yangın ekibi, özel teçhizatlı bir
ekip olsaydı inanın bu yangınlar büyümeden, çevreye zarar vermeden, vatandaşın
canına zarar vermeden, yine o sermayeyi oraya koyan iş adamının malına zarar
vermeden çok hızlı bir şekilde söndürülebilirdi. 
Bu
kanun teklifini bunun için hazırladık. Teklifimiz, burada, organize sanayi
bölgelerinin yoğun olduğu bölgelerde, özellikle bizim gibi 12 tane organize
sanayi bölgesinin ve yüzlerce, binlerce fabrikanın olduğu bölgelerde özel
teçhizatlı itfaiye teşkilatının kurulmasıdır. Bu teklifin içerisinde uçağı var,
helikopteri var, özel teçhizatı var. Bunların gerçekten de elzem olduğunu
düşünüyorum. İşte 15 Temmuzda bir darbe girişimiyle karşı karşıya kaldık
hepimiz, Meclisimiz bombalandı yani “Kurucu Meclis” dediğimiz, “Gazi Meclis”
dediğimiz Meclisimiz bombalandı, çeşitli yerler bombalandı, Emniyet
Müdürlüğümüz bombalandı; ola ki akıllarına gelip bir tanesi rafineriye bir
bomba atsaydı, Allah korusun, Kocaeli bölgesinde ayakta kalan ya da canını
kurtaran bir vatandaşımız kalmayacaktı arkadaşlar. Onun için, bu tedbirleri hem
güvenlik anlamında hem de gelecekte orada yaşayan vatandaşların can ve mal
güvenliğini garanti altına almak adına bu teklifi sizlerin onayınıza sunuyorum,
hep birlikte yapmanın doğru olacağını düşünüyorum. Eğer bu teklif geçerse
gerçekten Türkiye’ye ve o bölgelerde yaşayan insanlarımıza faydalı bir iş
yapmış olacağımızı düşünüyorum. Eğer bu teklife pozitif oy verirseniz şimdiden
hepinize teşekkür ediyorum.
Saygılar
sunuyorum Genel Kurula. (CHP sıralarından alkışlar)
BAŞKAN
– Teşekkür ediyorum.
Önergeyi
oylarınıza sunuyorum: Kabul edenler… Kabul etmeyenler… Önerge kabul edilmiştir.
(AK PARTİ ve CHP sıralarından alkışlar)
Alınan
karar gereğince sözlü soru önergelerini görüşmüyor ve gündemin “Genel Görüşme
ve Meclis Araştırması Yapılmasına Dair Öngörüşmeler” kısmına geçiyoruz.
AK
PARTİ Grubu adına Grup Başkan Vekili ve Kayseri Milletvekili Mustafa Elitaş,
Grup Başkan Vekili ve Amasya Milletvekili Mehmet Naci Bostancı ve Grup Başkan
Vekili ve Aksaray Milletvekili İlknur İnceöz, Grup Başkan Vekili ve Çanakkale
Milletvekili Bülent Turan, Grup Başkan Vekili ve İstanbul Milletvekili Mehmet
Muş’un (10/276); CHP Grubu adına Grup Başkan Vekili ve Ankara Milletvekili
Levent Gök, Grup Başkan Vekili ve İstanbul Milletvekili Engin Altay ve Grup
Başkan Vekili ve Manisa Milletvekili Özgür Özel’in (10/277); MHP Grubu adına
Grup Başkan Vekili ve Manisa Milletvekili Erkan Akçay’ın (10/278); HDP Grubu
adına Grup Başkan Vekili ve Diyarbakır Milletvekili İdris Baluken ve Grup
Başkan Vekili ve Diyarbakır Milletvekili Çağlar Demirel’in (10/279) esas
numaralı Fethullahçı terör örgütünün (FETÖ) 15 Temmuz 2016 tarihli darbe
girişimi ile bu terör örgütünün faaliyetlerinin tüm yönleriyle araştırılarak
alınması gereken önlemlerin belirlenmesi amacıyla bir Meclis araştırması açılmasına
ilişkin önergelerin birlikte yapılarak görüşmelerine başlıyoruz.
Hükûmet?
Burada.
Şimdi,
birlikte görüşülecek olan Meclis araştırması önergeleri bilgiye sunulmadığı
için sırasıyla okutuyorum. 
Buyurun.
A) Meclis Araştırması Önergeleri (Devam)
4.- AK PARTİ Grubu adına, Grup Başkan
Vekilleri, Kayseri Milletvekili Mustafa Elitaş, Amasya Milletvekili Mehmet Naci
Bostancı, Aksaray Milletvekili İlknur İnceöz, Çanakkale Milletvekili Bülent
Turan ve İstanbul Milletvekili Mehmet Muş’un, Fethullahçı terör örgütü FETÖ’nün
15 Temmuz 2016 tarihli darbe girişimi ile bu terör örgütünün faaliyetlerinin
tüm yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/276)
Türkiye Büyük Millet Meclisi Başkanlığına
15
Temmuz 2016 Cuma günü ülkemize, milletimize, millî iradeye, demokrasimize,
ortak değerlerimize karşı, organize, planlı ve kapsamlı bir terörist darbe
girişimine kalkışılmıştır. TSK içinde çeşitli kademelerdeki hücrelerin
marifetiyle, milletin ve ülkenin korunması için kendilerine emanet edilmiş
silahlarla bu kalkışmada bulunan teröristlerin ihanet girişiminin nedenleri ile
böyle bir sürecin bir daha yaşanmaması için alınması gereken tedbirlerin
araştırılması amacıyla Anayasa’nın 98’inci, Türkiye Büyük Millet Meclisi
İçtüzüğü’nün 104 ve 105’inci maddeleri gereğince bir Meclis araştırılması
açılması konusunda gereğini arz ederiz.
 Mustafa Elitaş  Mehmet
Naci Bostancı İlknur İnceöz
 Kayseri Amasya Aksaray
 Grup Başkan Vekili Grup
Başkan Vekili  Grup Başkan Vekili
 Bülent Turan  Mehmet
Muş
 Çanakkale İstanbul

 Grup Başkan Vekili  Grup
Başkan Vekili
Gerekçe:

15
Temmuz 2016 gecesi, Türk Silahlı Kuvvetlerinin içine yerleşmiş bir terörist
grup organize, kapsamlı bir darbe girişiminde bulunmuştur. Her terör yöntemini
kullanan kesim gibi halk nezdinde bir karşılığı olmayan, bu yüzden iradesini
ülkeye egemen kılmak için şiddet yöntemlerini devreye sokmak isteyen bu
terörist grup hepimizin yakından takip ettiği şu türden bir planı yürürlüğe
koymuştur: Başta Sayın Cumhurbaşkanımıza karşı suikast, korku ve panik yaratmak
amaçlı yol kesmeler, ulaşıma ve iletişime mani olma çabaları, direnmeye
kalkacak sivil kesimlere karşı saldırılar, psikolojik etki yaratmaya dönük
olarak Meclisi, millet iradesinin tecelligâhını uçakla ve helikopterle
bombalama ve ateş altına alma, devleti temsil eden ve terörist saldırıya karşı
duracak stratejik güvenlik birimlerine karşı da silahlı, stratejik donanımlı
girişimler...
Eldeki
mevcut veriler, bir süredir Millî Güvenlik belgelerinde ve hukuk zemininde
“paralel devlet yapılanması terör örgütü” olarak vurgulanan ve çeşitli
tedbirler alınan yapının Türk Silahlı Kuvvetleri içinde organize olmuş çete
elemanlarının bu darbe girişimini gerçekleştirdiği istikametindedir. Elbette
hukuki ve adli çalışmalar bu konudaki bilgileri sahihliğe kavuşturacak, olaya
ilişkin daha kapsamlı bir değerlendirmeyi ortaya koyacaktır.
Bu
darbe girişimi 1960, 1971, 1980, 1997, 2007 yıllarında yaşanan kimi sonuca
ulaşmış darbe ve girişimlerden çok daha farklı bir karaktere sahiptir. Burada
karşı karşıya olduğumuz yapı, yaklaşık elli yıllık bir süre içinde devletin
çeşitli birimlerine sızan, taraftarlarının önünü açmak için her türlü
gayrimeşru yöntemi kullanan, örgütlenmesi itibariyle olağanüstü bir gizliliğe
sahip, zayıflığını telafi için en stratejik yerleri hedefine alan bir niteliğe
sahiptir. İdeolojik örgütlenmesi ise sosyoekonomik temelli, çıkar esaslı ancak
hemen bunların yanında halkımızın İslami değerlerini istismar ederek bir
sempati halesi doğurmaya çalışırlarken taraftarları için de bâtıni,
transandantal ögelerle süslenmiş, ruhani bir vecd anlatısı ihmal edilmemiş,
böylelikle taraftarlarını her iki dünyaya ilişkin normlarla kuşatmış bir karakter
üzerine kurmuştur.
Bu,
Türk Silahlı Kuvvetler içine yuvalanmış PDY kliği 15 Temmuz gecesi darbe
girişimini üç ana esas üzerine kurmuş gözükmektedir:
1)
Sayın Cumhurbaşkanımızı denetimleri altına alarak kendileri için tehdit
olabilecek sivil direnişi engellemek.
2)
Medya organlarını kontrol ederek kudret sahibi olduğu izlenimini vermek. 
3)
Meclis ve stratejik devlet kurumlarına saldırıp ele geçirerek psikolojik yıkım
yaratmak ve kendi iradesini bunun üzerine tesis etmek.
Hemen
ifade etmeliyiz ki bu darbeci kliğin bütün planları akamete uğramış ve gecenin
sabahında önemli ölçüde teslim alınmışlardır. Ancak, terör örgütü milletin
mukavemetine rağmen geride yüzlerce şehit ve binlerce yaralı bırakmış, devletin
en önemli kurumlarının binalarına bombalarla ağır hasar vermiştir.
Bu
neticenin sağlanmasında Sayın Cumhurbaşkanımızın kendisine yönelik girişimi
bertaraf ederek medya üzerinden milletimizi sivil direnişe çağırması, Sayın
Başbakanımızın darbe girişimini afişe ederek milletimizi direnmek için
sokaklara çağırması, CHP Genel Başkanı Sayın Kemal Kılıçdaroğlu'nun darbeyi
kesin bir dille reddeden ve demokrasiye sahip çıkan tavrı, HDP'nin darbe
karşıtı bildirisi, MHP Genel Başkanı Sayın Devlet Bahçeli'nin darbeyi reddeden
demokrasiye sahip çıkan kararlı tavrı ve yine demokratik kurumların aynı
istikametteki açıklamaları çok önemlidir. Keza, televizyon yayın kuruluşlarının
ortak bir şekilde darbe karşıtı bir tavırla yayınlarını sürdürmesi ve
demokrasiye, halka, millet iradesine sahip çıkan bir yayın akışı planını
kararlılıkla sürdürmeleri darbe tehdidinin ortadan kaldırılmasında önemli rol
oynamıştır.
Şüphesiz,
bu darbenin başarısızlığa uğramasında en büyük pay aziz ve kahraman milletimize
aittir. Tüm partilerden vatandaşlarımız darbe girişimini haber alır almaz
sokaklara, meydanlara çıkmışlar, darbecilerin tanklarını çıplak elleriyle
teslim almışlar, TRT'deki darbeci kliğin egemenliğine son vermişlerdir.
Milletimiz, bu kararlı tavırla kendi iradesine sahip çıkmış, düşmana karşı
kullanılmak için alın teriyle satın alınan silahları kendisine yönelten bu
alçaklığa geçit vermemiştir.
Meclisimizin
demokrasiye, millet iradesine ve onun temsilcisi olan kendisine yönelik bu
darbe girişimini araştırması, baştan sona sürecin nasıl işlediği, kimlerin ne
tür roller üstlendikleri, bu yapılanmanın nasıl organize olduğu vb. konularda
bir komisyon kurarak konuyu bütün boyutlarıyla değerlendirmesi önemlidir.
Devlet içinde yapılanmış bu tür illegal yapılarla etkin mücadeleyle ilgili
alınması gereken her türlü etkili, hukuki ve idari tedbirlerin araştırılması
için AK PARTİ Grubu olarak yukarıdaki gerekçeler ışığında araştırma önergemizi
yüce Meclisimize sunmaktayız.
5.- CHP Grubu adına, Grup Başkan Vekilleri,
Ankara Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel’in, Fethullahçı terör örgütü FETÖ’nün 15 Temmuz 2016
tarihli darbe girişimi ile bu terör örgütünün faaliyetlerinin tüm yönleriyle
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/277)
Türkiye Büyük Millet Meclisi Başkanlığına
15
Temmuz 2016 tarihinde parlamenter demokrasimize karşı gerçekleştirilen
kalkışmaya uzanan sürece sürükleyen olaylar ile bu darbe girişimi sonrasında
demokrasimizin nasıl onarılması gerektiğinin araştırılarak demokrasimize
yönelik tehditlerin belirlenmesi ve alınması gereken önlemlerin tespiti
amacıyla Anayasa’nın 98’inci ve Meclis İçtüzüğü’nün 104’üncü ve 105’inci
maddeleri gereğince Meclis araştırması açılmasını arz ederiz.
 Levent Gök Engin
Altay Özgür Özel
 Ankara İstanbul Manisa
 CHP Grup Başkan
Vekili CHP Grup Başkan Vekili CHP Grup Başkan Vekili
Gerekçe:

Cumhuriyet
tarihimizde, değişik dönemlerde askerlerin demokrasiye müdahale ettiği acı
olaylara tanık olunmuştur. Darbeler Türkiye'nin sadece çağdaş demokrasiye
ulaşma yolculuğunu duraksatmamış, o güne kadar elde edilen kazanımları da
geriye götürmüştür. Darbelerin bedelini siyasi partilerle birlikte toplumun tüm
kesimleri en ağır şekilde ödemiştir. Ne yazık ki bugüne kadar darbelerle samimi
bir şekilde hesaplaşılmamış, dönemsel siyasi çıkarlar bu amacın önüne
konulmuştur. Türkiye'de hâlâ 12 Eylül hukukunun hâkim olması darbelerle gerçek
bir hesaplaşmaya gidilmediğinin en önemli göstergesidir.
15
temmuz 2016 tarihinde gerçekleştirilen kalkışma da darbelere zemin oluşturan
iklimin ortadan kaldırılamadığı gerçeğini gözler önüne sermiştir. Kuşkusuz bu
durumdan siyaset kurumu da sorumludur. Siyasi iktidarların özgürlükleri
kısıtlayan, toplumu baskıyla şekillendirmeyi amaçlayan uygulamaları ülkedeki
demokrasi kültürünün gelişmemesini beraberinde getirmiştir. Baskıcı anlayış,
toplumu ayrıştırmaktan beslenen siyasi kültürün kök salması darbelere zemin
oluşturmuştur. Türkiye'nin hâlâ darbe tehlikesiyle karşı karşıya olmasının en
önemli nedenlerinin başında siyasi partilerin özeleştiri kültüründen yoksun
olmaları gelmektedir.
Türkiye,
15 Temmuz darbe girişimi sonrasında çok önemli bir kavşak noktasına gelmiştir.
Darbe girişiminin başarısızlıkla sonuçlandırılması parlamenter demokrasimizin
bir zaferidir. Siyasi partilerimizin ve medyanın halkımızla birlikte sistemin
arkasında durması sayesinde darbe girişimi başarısız kılınmıştır. Bu açıdan
darbe girişimi, Türkiye'de siyaset ikliminin yeniden ele alınması noktasında
önemli fırsatlar da ortaya koymuştur. Bu aşamadan sonra siyasete hâkim olan
gerginliklerin sonlandırılması ve demokrasimizin nasıl onarılması gerektiğinin
el birliğiyle ortaya konulması gerekmektedir. Bu noktada tüm siyasi
partilerimize çağdaş demokrasinin tesisi noktasında tarihî görev düşmektedir.
Toplumun yaşadığı travmalar, ancak siyaset kurumunun el ele vermesiyle
onarılabilir.
Darbe
girişiminin ülkemizin uluslararası alandaki imajına verdiği zararın giderilmesi
için alınması gereken önlemler de öncelikle ele alınmalıdır.
Parlamento
üzerindeki vesayet ve darbeye zemin oluşturan nedenlerin tespit edilmesi ile
demokrasimizin onarılması noktasında alınması gereken önlemlerin belirlenmesi
konularının yüce Meclisimizce ele alınması son derece önem taşımaktadır.
6.- MHP Grubu adına, Grup Başkan Vekili
Manisa Milletvekili Erkan Akçay’ın, Fethullahçı terör örgütü FETÖ’nün 15 Temmuz
2016 tarihli darbe girişimi ile bu terör örgütünün faaliyetlerinin tüm
yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/278)
Türkiye Büyük Millet Meclisi Başkanlığına
15
Temmuz 2016 tarihinde ortaya çıkan darbe girişiminin ve yaşanan vahim olayların
sebep ve sonuçlarıyla birlikte araştırılarak alınması gereken tedbirleri tespit
etmek üzere Anayasa’nın 98’inci ve İç Tüzük’ün 104’üncü ve 105’inci maddeleri
gereğince Meclis araştırması açılmasını Milliyetçi Hareket Partisi Grubu adına
arz ve teklif ederim.
 Erkan
Akçay
 Manisa
 MHP
Grubu Başkan Vekili
Gerekçe:
15
Temmuz 2016 akşamı Türk Silahlı Kuvvetleri içinden bir grubun darbe yapmak ve
yönetimi ele geçirmek amacıyla yaptığı kalkışmayla Türkiye Cumhuriyeti,
olağanüstü ve gayrimeşru bir durumla karşı karşıya bırakılmıştır.
Demokrasi
ve hukuk dışı bir yaklaşımla yakın tarihimizde Türk milletine büyük acılara ve
derin izlere sebep olan askerî darbelerin bir yenisine daha girişilmiş, Türkiye
Cumhuriyeti tarihinin en karanlık gecelerinden birisi yaşanmıştır. 15 Temmuz
kalkışmasında Genelkurmay karargâhı işgal edilmiş; emniyet binaları, devlet
televizyonu, özel kanallar, istihbarat kuruluşları, yollar, köprüler, havalimanları,
askerî üs ve bölgeler ablukaya alınmış ve saldırıya uğramış; tanklar sokaklara
çıkmış ve Gazi Meclisimiz 7 kez bombalanmış ve kurşunlanmıştır. Kalkışmaya
karşı sokaklarda tepkisini göstermek isteyen vatandaşlarımız darbeciler
tarafından açılan ateşlerle hedef alınmıştır. 15 Temmuzu 16 Temmuza bağlayan
gece 208 vatan evladı şehit olmuş, 1.491 vatandaşımız yaralanmıştır.
Bu
kalkışma, yalnızca seçilmiş Hükûmet veya milletvekillerini değil, Türk
milletinin tamamını, millî iradeyi ve Türkiye Cumhuriyeti’nin bütün kurumlarını
hedef almıştır. Bu darbe girişimiyle Türk milletinin birlik ve kardeşliği hedef
alınarak ülkemiz bir kaos ortamına sokulmak istenmiştir.
15
Temmuz girişimi demokrasiyi askıya alma, millî iradeyi yok sayma teşebbüsüdür.
Bu girişim sadece siyasi iktidara, herhangi bir görüşe, siyasi partiye veya
politikaya karşı değil, topyekûn millet iradesine karşıdır. Dolayısıyla,
TBMM'deki siyasi partiler, millet iradesinin temsilcisi olarak bu kalkışma
girişimine yekvücut karşı durmuştur.
15
Temmuz darbe girişimi, aynı zamanda Türk devletinin maddi ve manevi varlığına
yönelmiş bir saldırıdır. Darbe girişiminin olası sonucu,ş Türk devletinin
otoritesinin sarsılması olabilecek ve zorlu bir coğrafyada olan Türkiye
Cumhuriyeti içeride ve dışarıda çok olumsuz etkileri olabilecek durumlarla
karşılaşabilecekti.
15
Temmuz darbe girişimi sonrası kamu yönetiminde yaşanan gelişmeler, darbe
girişiminin kamu yönetimine dair gelişmelerin de yakından takip edilmesi
gerektiğini göstermiştir. Kalkışma sonrasındaki iki günde 103 general ve
amiral, 30 vali, 2 Anayasa Mahkemesi üyesi, 140 Yargıtay üyesi, 48 Danıştay
üyesi, 2.745 hâkim ve savcı, 7.899 polis, 614 jandarma, 47 kaymakam ve çok
sayıda askerî personel gözaltına alınmıştır.
Darbe
girişimi sonrasında bu denli çok sayıda kamu personelinin gözaltına alınması 15
Temmuz darbe girişiminin dün-bugün-yarın perspektifiyle araştırılması
gerektiğini zorunlu kılmaktadır. Özellikle darbe girişiminde bulunan askerî
personelin Türk Silahlı Kuvvetlerine kurulan Ergenekon ve Balyoz davaları gibi
kumpaslarla tasfiye edilen subay ve astsubaylardan boşalan kadrolara
yükseltilen askerî personelin darbe girişiminde yer alması önemle incelenmesi
gereken bir durumdur.
Sonuç
olarak, Türk demokrasisi yeni bir darbe girişimiyle karşı karşıya kalırken Türk
milleti iradesine sahip çıkmış, demokrasi dışı tavır ve arayışlara engel
olmuştur.
Türk
milletinin ortak geleceği hukuk ve demokrasidir. TBMM; demokrasiye, parlamenter
sisteme, anayasal sisteme bağlı olarak darbe ve darbeciliği Türk siyasetinin
lügatinden silmelidir. Bu çerçevede başta darbeciler olmak üzere bu kişilerin
darbe yapma güç ve iradesini elde etmelerine vesile olan unsurlarla
"ama'sız, fakat'sız, lakin'siz" mücadele edilmesi gerekmektedir.
TBMM'nin siyasi görüş farklılıklarını bertaraf ederek 15 Temmuz darbe
girişiminin bütün süreçlerini Meclis araştırma komisyonu vasıtasıyla sebep ve
sonuçlarıyla araştırması gerekmektedir. Bu araştırma TBMM'nin Türk siyasetine
karşı tarih ve hukuk önündeki bir görevidir.
7.- HDP Grubu adına, Grup Başkan Vekilleri,
Diyarbakır Milletvekili İdris Baluken ve Diyarbakır Milletvekili Çağlar
Demirel’in, Fethullahçı terör örgütü FETÖ’nün 15 Temmuz 2016 tarihli darbe
girişimi ile bu terör örgütünün faaliyetlerinin tüm yönleriyle araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/279)
Türkiye Büyük Millet Meclisi Başkanlığına
15
Temmuz 2016 tarihinde yaşanan darbe girişiminin tüm boyutları ile araştırılması
ve böylesi girişimlerin bir daha yaşanmaması için alınacak tedbirlerin
belirlenmesi amacıyla Anayasa’nın 98'inci, İçtüzük’ün 104 ve 105'inci maddeleri
gereğince Meclis araştırması açılması için gereğini arz ederiz. 
 Çağlar
Demirel İdris Baluken
 HDP Grubu Başkan
Vekili HDP Grubu Başkan Vekili
Gerekçe:
15
Temmuz 2016 saat 22.00 sularında başlayan darbe girişimi süresince yaşanan
olaylar sonucu yapılan resmî açıklamalara göre 104'ü asker olmak üzere 265 kişi
yaşamını yitirmiş, 1.440 kişi de yaralanmıştır.
Kurumlarını
demokratikleştirmeyen, haklar ve özgürlüklerini geliştirmeyen, denge-denetleme
mekanizmalarını demokratik olarak şekillendirmeyen, vesayet ilişkileri
üzerinden işleyişe sahip olan ve demokratikleşme sürecini toplumun bütün
alanlarına yansıtamayan bütün ülkeler darbe riskiyle her zaman karşı
karşıyadır. 12 Eylül Anayasası’na ve kurumlarına bağlı işleyişin sürekli olarak
bir darbe ürettiği açıktır. Demokratikleşme sürecini yaşamayan ve demokratik
olmayan hiçbir uygulama ve politika böylesi bir Anayasa altında darbe zihniyeti
üretiminden başka bir şey değildir.
7
Haziran Meclisine gerçekleştirilen darbe ve halkların iradesinin tanınmaması, 7
Haziran Meclisinin lağvedilmesi süreci, demokratik siyasete ve halk iradesine
karşı bir darbeydi. Halk iradesinin tanınmaması üzerine yaşananlar, demokratikleşme
süreci eksiklikleri nedeniyle Türkiye'nin karanlık geçmişiyle yetişen ve yok
edilmeyen güçlerin tekrar sahneye çıkmasına sebep olmuştur. Temmuz ayından bu
yana bölgede ortaya konulan savaş politikaları sonucunda kentler yıkıldı,
binlerce insanımız göç etmek zorunda kaldı, birçok yurttaşımız da yaşamını
yitirdi. Bu yıkım bölgelerinde insanlığa karşı suçlar işlenmesine rağmen bir
cezasızlık politikası olarak askere dokunulmazlık zırhı getirildi. Yıllar
öncesinden başlayarak Türkiye'de darbe mekaniğinin işler olduğunu ve canlı bir
organizma olarak her an icraya geçebileceğini ifade etmemize rağmen Hükûmet
uyarılarımıza kulak tıkamış, gerekli demokratikleşme adımlarını atmamıştır.
1
Kasım seçimleri sonrasında demokratik siyaset alanının daraltılması süreci
dokunulmazlıklarının kaldırılmasıyla devam etmiş, halk iradesine bir kez daha
darbe vurulmak istenmiştir.
Şüphesiz
ki bu sürece gelene kadar yaşananlar 15 Temmuzda darbe girişiminde bulunanları
da güçlendirmiştir. Demokratik siyasetin gerilediği yerde darbe zihniyetinin ve
darbeci güçlerin örgütleneceği zemin gelişmektedir. Yasama, yürütme ve yargı
erkleri arasındaki ayrılığın silikleşmesi, şehirlerin yıkılarak insanlarımızın
göç ettirilmesi ve katledilmeleri, demokratik tepkilerin ideolojik ayrılık gerekçesiyle
yok sayılması, kutuplaşmanın arttırılması, nefret söylemlerinin her geçen gün
artması, temel insani değerlerde yaşanan aşınma, çoğunluğun tahakkümünün
belirginleşmesi, kadın hak ve özgürlüklerinin geriletilmek istenmesi,
belediyelere kayyım atanmaya çalışılması ve dokunulmazlıkların kaldırılarak
milletvekillerinin keyfî yargılamalara maruz bırakılmak istenmesi ve daha
birçok antidemokratik uygulama ve yaşanan gerilik 15 Temmuz darbe girişimine
giden yolu açmıştır.
Meclisin
havadan bombalanması halk iradesine yapılan büyük bir hadsizlik olarak tarihe
geçmiştir. Hiçbir güç ve hiçbir kurum halk iradesini meşru olmayan yol ve
yöntemlerle ele geçiremez. Kendini halk iradesinin üzerinde gören hiçbir yapı
zorla ve baskıyla da olsa meşruiyetini sağlayamaz. Bu açıdan demokratik
siyasetin ve demokrasi kültürünün geliştirilmesi bizlerin en temel
sorumluluğudur.
Basın
kuruluşlarının ele geçirilerek halkın haber alma hakkının engellenmesi ve tutum
almasının önüne geçilmek istenmesi de tarihin en büyük geriliği olarak
karşımıza çıkmıştır. Halkın haber alma hakkı hiçbir gerekçeyle engellenemez. Bu
hakkı korumak ve gelişmesini sağlamak da yine bizlerin temel görevleri
arasındadır.
Bu
bağlamda, yaşanan darbe girişiminin ulusal ve uluslararası tüm bağlantılarını
bütün ayrıntılarıyla ortaya çıkarmak için, bombalanan Meclisin üyeleri olarak
bizlerin, her türlü bilgi ve belgeye ulaşmaya, araştırma yapmaya tam yetkili,
her siyasi partiden eşit sayıda üyeyle geniş katılımlı bir komisyon kurmamız
demokratik geleceğimiz açısından hayatidir.
BAŞKAN
– Bilgilerinize sunulmuştur. 
VIII.- MECLİS ARAŞTIRMASI
A) Ön Görüşmeler
1.- AK PARTİ Grubu adına, Grup Başkan
Vekilleri, Kayseri Milletvekili Mustafa Elitaş, Amasya Milletvekili Mehmet Naci
Bostancı, Aksaray Milletvekili İlknur İnceöz, Çanakkale Milletvekili Bülent
Turan ve İstanbul Milletvekili Mehmet Muş’un, Fethullahçı terör örgütü FETÖ’nün
15 Temmuz 2016 tarihli darbe girişimi ile bu terör örgütünün faaliyetlerinin
tüm yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/276)
2.- CHP Grubu adına, Grup Başkan Vekilleri,
Ankara Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel’in, Fethullahçı terör örgütü FETÖ’nün 15 Temmuz 2016
tarihli darbe girişimi ile bu terör örgütünün faaliyetlerinin tüm yönleriyle
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/277)
3.- MHP Grubu adına, Grup Başkan Vekili
Manisa Milletvekili Erkan Akçay’ın, Fethullahçı terör örgütü FETÖ’nün 15 Temmuz
2016 tarihli darbe girişimi ile bu terör örgütünün faaliyetlerinin tüm
yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/278)
4.- HDP Grubu adına, Grup Başkan Vekilleri,
Diyarbakır Milletvekili İdris Baluken ve Diyarbakır Milletvekili Çağlar
Demirel’in, Fethullahçı terör örgütü FETÖ’nün 15 Temmuz 2016 tarihli darbe
girişimi ile bu terör örgütünün faaliyetlerinin tüm yönleriyle araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/279)
BAŞKAN
- İç Tüzük’ümüze göre, Meclis araştırması açılıp açılmaması hususunda,
sırasıyla, Hükûmete, siyasi parti gruplarına ve önergelerdeki 1’inci imza
sahiplerine veya onların göstereceği bir diğer imza sahibine söz verilecektir.
Konuşma
süreleri Hükûmet ve gruplar için yirmişer dakika, önerge sahipleri için onar
dakikadır. 
Şimdi,
söz alan sayın üyelerin isimlerini okuyorum: 
Hükûmet
adına, Adalet Bakanı Sayın Bekir Bozdağ.
Gruplar
adına; Milliyetçi Hareket Partisi Grubu adına Manisa Milletvekili Erkan Akçay,
Halkların Demokratik Partisi Grubu adına Mardin Milletvekili Mithat Sancar,
Cumhuriyet Halk Partisi Grubu adına İstanbul Milletvekili Engin Altay, Adalet
ve Kalkınma Partisi Grubu adına İstanbul Milletvekili Hayati Yazıcı.
Önerge
sahipleri adına; Aksaray Milletvekili İlknur İnceöz, Muğla Milletvekili Ömer
Süha Aldan, Muğla Milletvekili Mehmet Erdoğan ve İstanbul Milletvekili Celal
Doğan.
Şimdi,
ilk söz Hükûmet adına Adalet Bakanı Bekir Bozdağ’a aittir.
Buyurun
Sayın Bozdağ. (AK PARTİ sıralarından alkışlar) 
Süreniz
yirmi dakikadır.
ADALET
BAKANI BEKİR BOZDAĞ (Yozgat) – Sayın Başkan, saygıdeğer milletvekilleri; siyasi
parti gruplarının 15 Temmuz 2016 tarihinde gerçekleştirilen ancak milletimizin,
Meclisimizin, siyasetimizin, medyamızın, sivil toplumumuzun ortak direnişi ve
tavır koyması sonucu başarısız kalan Fethullahçı terör örgütünün Türk Silahlı
Kuvvetleri içerisinde yuvalanmış yapılarının, darbe teşebbüsünün ve Fethullahçı
örgütlenmenin bütün boyutlarıyla araştırılması ve sonuçlarının ortaya konulması
maksadıyla araştırma komisyonu kurulmasına dair önergelerle ilgili
Hükûmetimizin görüşlerini ifade etmek üzere huzurlarınızdayım. Bu vesileyle
yüce heyetinizi saygıyla selamlıyorum. (AK PARTİ sıralarından alkışlar) 
Saygıdeğer
milletvekilleri, Türkiye’miz tarihî bir dönemden geçiyor. 15 Temmuz 2016 hem milletimizin
tarihi bakımından hem de demokrasimizin tarihi bakımından kara bir lekedir,
kara bir tarih olmuştur. Ancak öte yandan bu kara lekeye, kara tarihe, kara
güne karşı milletimizin, Meclisimizin, siyasetimizin, medyamızın, sivil
toplumumuzun, hasılı toplumun her kesiminin birlikte ayağa kalkması,
demokrasiye, millî iradeye, Anayasa’ya ve bizi biz yapan bu ortak değerlere
sahip çıkması son derece önemli, bu açıdan da tarihî bir gün olmuştur. Esasında
bu darbe teşebbüsünü gerçekleştirenler her şeyi göze almışlardı. Meclisi
bombalarken de Cumhurbaşkanlığı Sarayı’nı bombalarken de Özel Harekâtı
bombalarken de Cumhurbaşkanımızı infaz için giden timler infaz teşebbüsünde
bulunurken de köprüyü tutarken de vatandaşımızın üzerine tankı sürerken, zırhlı
araçları sürerken hedef gözeterek, gözetmeyerek ateş edip pek çok masum insanı
şehit ederken ve yüzlerce insanımızı yaralarken de gözü dönmüş bir canavarlık
içerisinde pek çok vahşeti göze alarak, pek çok ölümü göze alarak bir yola
çıktıklarını ortaya koymaktadır. 
O
geceye dair hepimizin çok hikâyesi var, milletimizin her bir ferdinin hikâyesi
var. Eminim ki bu hikâyeler bu işin aydınlatılması bakımından da bize yol
gösterici olacaktır. İşte, TÜRKSAT’taki 2 TÜRKSAT çalışanını şehit eden darbeci
askerin, çalışanları şehit ettikten sonra su istediğini bir gazeteci yazdı dün.
Suyu alıyor, diz çöküyor yere, sonra besmeleyi çekiyor, üç yudumda su içiyor.
Bunu gören oradaki çalışanlar “Siz besmele çektiniz, üç yudumda su içtiniz,
sünnete bu kadar uyuyorsunuz da bu masum insanları niye öldürüyorsunuz, bunu
niye yapıyorsunuz?” diye sorunca cevaben diyor ki: “İyi ya, şehit oldu. Biz de
şehadet şerbetini içtik, yola çıktık.” Şimdi, zihniyete bakıyor musunuz?
Öldürdüğü sivil masumun şehit olduğuna, onun cennete gittiğine inanıyor;
ölürse, öldürülürse kendisinin de şehit olacağına inanıyor. DEAŞ mantığından ne
farkı var bunun? O da aynı şeyi düşünüyor, öldürdüklerinin şehit olduğunu,
kendisinin de şehit olacağına inanıyor. Sapkın bir din anlayışının da sapkın
bir itikadı yapının da varlığını gösteriyor.
Tabii,
böylesi bir yapıyla mücadele etmek de kolay değil. Her yerde, baktığınızda,
sivillere karşı hedef gözeterek ateş eden, ateş etme emrini veren bir yapı var
ve bundan da rahatsız olmayan bir yapı var ve bu yapı karşısında -demin de
söyledim- milletimizle birlikte direndik ve birlikte kazandık, iktidar ve
muhalefetiyle siyaset birlikte direndi, birlikte kazandı, yazılı ve görsel
medya birlikte direndi, birlikte kazandı ve toplumun bütün kesimi birlikte
direndi. Bu darbe teşebbüsü milletimizi birleştirme noktasında önemli bir
fonksiyon ortaya koymuştur; sağdan, soldan, hangi görüşten, hangi siyasetten
olursa olsun, insanlarımız darbeye karşı yekvücut oldular. Partiler âdeta
ortadan kalktı, herkes demokrasi partisinin bir üyesi, millî irade partisinin
bir üyesi oldu ve “darbeye hayır, demokrasiye evet” dedi. Tankların önüne
koşanlar sadece bir siyasi partiden değil, bütün siyasi partilerden aziz
vatandaşlarımız oldu. Eğer biz demokrasiye, millî iradeye, Anayasa’mıza,
hukukun üstünlüğüne terimizle, canımızla, kanımızla sahip çıkarsak 15 Temmuz
2016’da olduğu gibi, bundan sonra da demokrasimize, millî irademize, hukukun
üstünlüğüne dönük her türlü saldırı millete çarptığı gibi gerisin geriye
dönecektir.
Bu
vesileyle aziz milletimizin her bir ferdine, Meclisimize, siyasi partilerimize,
medyamıza, sivil toplumumuza ve bu darbe teşebbüsünün başarısızlığı için
terini, canını, kanını vermekten çekinmeyen her bir insanımıza ayrı ayrı
şükranlarımızı, teşekkürlerimizi sunuyoruz.
Bir
ilki de yaşadık aynı zamanda, bu bir ilkti ama başka ilkler de oldu; bundan
önceki darbe teşebbüslerinde siyaset kurumu hep susmuştu, iktidar şapkayı alıp
kaçmıştı, cumhurbaşkanları daha işin başında etkisiz hâle getirilmişti ya da
sessiz kalmıştı, toplum da hakeza sessiz kalmıştı, sivil toplum da sessiz
kalmıştı. Darbenin hemen arkasından gazeteler darbeyi öven manşetlerle
çıkmıştı. Siyasetçiler darbenin aleyhine konuşmamakta, konuşunca da biraz
dengeli konuşmaya özen göstermiş; siyasetin içinden, medyanın içinden,
“akademia”nın içinden pek çok şakşakçılar çıkmıştı ama Türkiye’nin geçirdiği
aşamalardan sonra demokrasimizin ulaştığı olgunluk, milletimizin demokrasiyi
benimsemede geldiği seviye ve bilinçlenme artık bugün Türkiye’de darbeye
şakşakçılık yapacaklar dahi darbenin karşısında olduğunu inanmasa da milletin
bu sağduyusu, siyasetin sağduyusu nedeniyle söylemek zorunda kalmıştır.
Gazeteler, medyalar hepsi ne yaptı; açık, daha işin başında, darbenin başarılı
veya başarısız olmayacağı belli olmadığı bir zamanda demokrasiden yana tavır
koymuştur. Siyaset kurumu da onu yapmıştır, Cumhurbaşkanı ölüme uçmuştur.
Hükûmet, hakeza, herkes bunun karşısında durmuş, bu da bir ilktir. Demek ki
demokrasi, insan hakları, hukukun üstünlüğü, millî irade millet sahip çıktığı
sürece tankla, topla, uçakla, helikopterle, bombayla, otomatik silahlarla yok
edilemez; ne zaman ki millet buna sahip çıkmaktan vazgeçerse işte o zaman yok
edilebilir.
Allah’a
şükürler olsun, bugün bizim ortak değerlerimiz arasına yeni bir ortak değer
daha katılmıştır. Bugüne kadar “vatan” dedik, hep beraber vatanı savunmak için
bir araya geldik; “bayrak” dedik, öyle oldu; “devlet” dedik, öyle oldu;
“millet” dedik, öyle oldu ama artık bundan sonra Türkiye’de demokrasi de millî
irade de bu milletin ortak değerlerinden biri hâline gelmiştir, bunda bir
tartışma yoktur. Demokrasi artık hepimizin kırmızı çizgisi hâline gelmiştir.
Demokrasi tehlike ve tehdit altında olduğu zaman Parlamento, siyaset, millet
nasıl bir dayanışma gösterdi hep beraber gördük. Belki bu dayanışma,
Türkiye’nin Kurtuluş Savaşı’nda düşman orduları tarafından işgali sırasında,
nasıl Atatürk’ün arkasında aziz milletin her bir yerindeki insanları saf tutup
o gün bağımsız bir Türkiye’yi kurmayı başardıysa bu sefer de 15 Temmuz 2016’da,
Kurtuluş Savaşı’ndan yaklaşık yüz yıl sonra, demokrasiyi korumak için, anayasal
düzeni korumak için, millî iradeyi korumak için, hukukun üstünlüğüne sahip
çıkmak için yeniden bir ayağa kalkış olmuştur. Onun için de ben eminim ki
bundan sonra demokrasimizin üzerinde kara bulutlar estirmek isteyenler,
demokrasiyi kesintiye uğratmak isteyenler niyetlenmeden önce trilyonlarca defa
düşünmek zorunda kalacak, asla niyetlenmeyecektir. Ama bu darbe teşebbüsünden
sonra eğer biz “Her şey geçti, bitti.” der, durursak o zaman yenileri
kümelenebilir. Çünkü 27 Mayıs 1960 oldu, tedbir alamadık yeni darbe için geri
sayım başladı. 9 Mart geldi, tedbir alamadık 12 Mart geldi. 12 Mart
muhtırasının arkasından yine tedbir alamadık 12 Eylül darbesinin geri sayımı
başladı. Eğer biz 15 Temmuz 2016 darbe teşebbüsünden sonra tedbir alamazsak
yeni bir darbe teşebbüsünün geri sayımı başlamış demektir. Bize düşen, bu
Parlamentoya düşen, demokrasiye sahip çıkma konusundaki ittifakımızı bundan
sonra Türkiye’de darbe yapılmaması için yapılması gereken ne varsa bunları
tereddütsüz hayata geçirene kadar ve netice alana kadar sürdürmektir. 
Halkımızın
bizden istediği bana göre üç şey var. Bu darbe teşebbüsü karşısında ölen, şehit
olan, yaralanan, meydanlara giden vatandaşımız bizden, bir: Bu darbe
teşebbüsünü püskürttünüz, bu darbe teşebbüsüne kalkışanları yargının huzuruna
çıkarın, millete hesap versinler. Bunların uzantıları, bunların destekçilerini
devlet aygıtı içerisinden tek tek temizleyin. Birinci mesajı bu. Hesap sorun ve
bunları temizleyin. Bu ihanet içerisinde olanlarla devletin birlikte yaşama
imkânı artık kalmamıştır, öyle ise bunların devletin yönetim aygıtı içerisinden
de hukuka uygun bir biçimde temizlenmesi son derece önemli.
İki:
Bu darbe teşebbüsünün artçı darbeleri olabilir. Geçen, bu darbe teşebbüsünü
sevk ve idare eden Fethullahçı terör örgütünün elebaşı Fethullah Gülen video
vasıtasıyla açıklamalarda bulundu. Takip ettiniz, ne diyor teslim alınan, şu
anda yargının elinde bulunanlara: “Aman dik durun, eğilmeyin, itirafçı olmayın.
Siz böyle dik durursanız tarih sizi şerefle yazacak.” Şöyle, paragraf paragraf,
satır satır yazacak diye, onlara gaz veriyor, güya motive ediyor. Şimdi de
kendisi Amerika Birleşik Devletleri yönetimine “Beni Türkiye’ye iade etmeyin.”
diye yazılar yazıyor, âdeta yalvarıyor. Ben de diyorum ki: “Gaz vereceğine, çık
gel. Senin gelmen onlar için daha iyi bir motivasyon olur. Gel Türkiye’ye, en
iyi şekilde onlar mutlu olurlar, tarih yazacaksa o zaman sizi daha güzel
harflerle yazar; satır satır, paragraf paragraf yazar.” Ama onu yapmıyor,
oradan Türkiye’nin içerisinde beyinlerini yıkadığı taraftarlarını gaza
getirmek, tahrik etmek için ne yapıyor; oradan mesajlar veriyor. Arkasından,
darbe teşebbüsünü akim kılan aziz milletimizin her bir ferdine “ahmak” diyerek,
onların darbenin başarısız olması nedeniyle ortaya koyduğu sevinç
gösterileriyle alay ediyor, “Bu iş bitmedi.” diyor, arkası gelecek dercesine,
sevinçlerinizi kursağınızda bırakacağım dercesine milleti tehdit ediyor. 
Öte
yandan, darbenin karşısında dimdik duran Parlamentoyu, Hükûmeti, medyayı,
Cumhurbaşkanımızı, herkesi de açık bir şekilde tehdit ediyor, “Sağ kalırlarsa -‘Bunları
öldürün.’ talimatı mıdır bu, onu bilemeyiz- nasıl rezil olacaklar, nasıl bir
zillete düşecekler; yok eğer ölürlerse ‘keşke, keşke’ diyecekler.” diyor. Yani
ahirette ne olacağımıza da o karar veriyor, dünyada ne kadar yaşayacağımıza da
o karar veriyor. Benin inancıma göre, bu heyetin inancına göre de bu aziz
milletin inancına göre de insanların ömrünün ne olduğuna karar verecek yegâne
merci, yegâne zat Cenab-ı Hak’tır, onun dışında hiçbir kimse karar veremez.
Ahirette kimin cennete kimin cehenneme gideceğine hiçbir insan karar veremez.
Bu sadece Cenab-ı Hakk’ın takdirinde olan bir konudur. Rabb’im bana ömür
vermişse, bu heyete ömür vermişse, dışarıdaki aziz insanlara ömür vermişse
gökler ölüm de yağdırsa onu içerisinde saklar. Bunun nice örnekleri var; bizim
inancımız, imanımız da bunu gerektiriyor. Ama, baktığımız zaman, burada böylesi
bir sapık anlayışın da yerleştiğini görüyoruz. Bu da son derece tehlikeli bir
durumdur. 
Bir
diğer konu da milletimizin verdiği mesaj: “Bu artçıları önleyin ama arkasından
bir daha Türkiye'de ne asker ne yargı ne sivil ne başka birisi darbeye dair bir
düşünce sahibi olmasın. ‘Darbe yaparız, başarılı oluruz.’ diye aralarında bir
sohbet de kurmasınlar. Böyle bir gündemleri olmasın. Onun için, Meclis,
Hükûmet, milletin yetki verdiği herkes, ‘Siz tedbir alın.’” Bu açıdan da bir
mesajı vardır. 
Bu
yapının bir başka önemli özelliği de gizli örgütlenmiş olmasıdır, o da çok önemli.
Bakın, şimdi Sayın Genelkurmay Başkanının en yakınındaki, şoförü, emir subayı,
özel kalemi, korumaları oradan çıkıyor; Cumhurbaşkanımızın arabasının önünde
yıllarca oturan oradan çıkıyor. 17 Aralıktan sonra onca tedbire rağmen 3 yaver
var, 3’ü de oradan çıkıyor. O kadar gizli bir yapı var ki buna karşı da bizim,
hepimizin açıkça durması lazım. Şeffaflığın, demokrasinin, aleniyetin hepimiz
için ne büyük teminat olduğunu bu olay bir kez daha göstermektedir. Annesine
karşı, babasına karşı, kardeşlerine karşı, eşine karşı, arkadaşlarına karşı
takiye yapan bu anlayışın ne olduğunu, nasıl örgütlendiğini hepimizin iyi
görmesi lazımdır. Onun için, ben bu araştırma önergelerinin kabulü sonucunda
kurulacak komisyonu çok önemsiyorum, Hükûmet olarak da çok önemsiyoruz.
Bir
yandan yargıda devam eden bir süreç var, o devam edecek, o pek çok hakikati
eminim ki ortaya çıkaracaktır. Çünkü şu anda ifadeleri alınıyor, pek çok kamera
kayıtları, pek çok bilgisayar kayıtları, telefon kayıtları, pek çok yazılı
evrak, pek çok bilgi, belge toplanmış durumda. Bunların tasnifi, bunların
analizi, değerlendirilmesi, bugün sahip olduğumuz bilgiler dışında eminim ki bu
darbe teşebbüsünü gerçekleştiren Fethullahçı terör örgütü hakkında Türkiye
içerisindeki nüfuzu, gücü hakkında da bize çok fikir verecektir, çok şeyi
ortaya çıkaracaktır. Ama bu devam ederken Meclisimizin millet adına konuya
vaziyet etmesi, bu konuyu enine boyuna araştırması da son derece önemli. Nasıl
evlatlarımızı kandırabiliyorlar? Babasını, anasını, kardeşlerini reddedecek
hâle nasıl getiriyorlar? Gözünü kırpmadan yıllardır hizmetinde bulunduğu, her
gün yanında olan bir komutanını yere yatırıp ayağıyla kafasına basacak kadar
bir ahlaksızlığı, bir ihaneti, bir vicdansızlığı yapacak bir canavara nasıl
dönüştürüyorlar? Bunun elbette araştırılması, ortaya konulması lazım. Devlet
içerisine nasıl sızıyorlar? Nerede, nasıl örgütleniyorlar? Bunlar
birbirleriyle, bu örgütle elde ettikleri bilgileri ne yapıyorlar? Devletin
içerisinde görev yapmanın ötesinde devlete hâkim olmak için niye bu kadar
çırpınıyorlar, ona bakmak lazım. Artık bizim, devleti ele geçirmek isteyen kim
olursa olsun onlara karşı her daim ortak mücadele etmemiz lazım. Bu devlet
hepimizin, bu devlet milletimizin, devlet milletin hizmetkârı. Biz Mecliste
milletimize, devletimize hizmet ediyoruz, başka kurumlarda çalışanlar da orada
hizmet ediyor. Biz gideceğiz, başkaları gelecek. Bu devlet bu milletin olmaya
kıyamete kadar inşallah devam edecek ama birileri gelip “Benimdir.” diyorsa
onun karşısında hepimizin dimdik durması lazım kim olursa olsun. 
Bu
konuda hepimizin geçmişte söyledikleri var. Geçmişte bize bu Fethullahçı
yapıyla ilgili çok şeyler söyledi dostlarımız, biz onlara inanmadık; 17
Aralıktan sonra da biz çok şey söyledik -Sayın Kılıçdaroğlu’na da söyledim- 17
Aralıktan sonra da siz bize inanmadınız. Diyoruz ki artık biz birbirimize
inanarak, söylediklerimizi “check” ederek yola devam edersek, ben eminim ki
bundan sonra böylesi yapılar, devlet için böylesi bir tehlike ve tehdit
oluşturmazlar. 
Ben
şimdiden, kurulacak komisyonun hayırlı olmasını diliyor, demokrasimiz, anayasal
düzenimiz, hukuk devletimiz ve millî irademizin teminatı ve her daim güven
içerisinde olması bakımından çok önemli sonuçlar çıkaracağına inanıyor,
hepinizi saygıyla Allah’a emanet ediyorum. (AK PARTİ ve Bakanlar Kurulu
sıralarından alkışlar)
BAŞKAN
– Teşekkür ediyorum Sayın Bozdağ.
Gruplar
adına ilk söz Milliyetçi Hareket Partisi Grubu adına Manisa Milletvekili Erkan
Akçay’a aittir. 
Buyurun
Sayın Akçay. (MHP sıralarından alkışlar) 
MHP
GRUBU ADINA ERKAN AKÇAY (Manisa) – Sayın Başkan, değerli milletvekilleri; 15
Temmuz darbe girişiminin ardından önemli bir oturumu daha gerçekleştiriyoruz.
Türkiye Büyük Millet Meclisinin millî iradeye saldırı karşısındaki kararlı
tutumunun bir kez daha ortaya konacağı Meclis araştırması komisyonu önergesi
üzerine Milliyetçi Hareket Partisi Grubu adına söz aldım. Muhterem heyetinizi
ve ekranları başında bizleri izleyen büyük Türk milletini saygıyla
selamlıyorum.
15
Temmuz 2016 akşamı Türk Silahlı Kuvvetleri içinden bir grubun darbe yapmak,
kaos çıkarmak ve yönetimi ele geçirmek maksadıyla yaptığı kalkışmayla Türkiye
Cumhuriyeti olağanüstü ve gayrimeşru, fiilî bir durumla karşı karşıya
bırakılmıştır.
15
Temmuzda devletin ülkesi ve milletiyle bölünmez bütünlüğü hedef alınmıştır.
Türk Silahlı Kuvvetlerine sinsice, yasa dışı yollarla sızan FETÖ’cü teröristler
Türk milletine bomba ve kurşun yağdırmıştır. Bu bir terörist faaliyettir. Bu,
Türk milletine ve Türkiye Cumhuriyeti’ne, suyunu içip ekmeğini yedikleri milletimize
büyük bir ihanettir.
15
Temmuz adı hain darbe girişiminin hedef aldığı unsurlar dikkatle incelenirse
bunun darbe ötesi bir devlet yıkıcılığı olduğu görülür. 
Türk
Silahlı Kuvvetlerine sızan bu alçaklar devletle milleti, askerle milleti,
askerle askeri, askerle polisi karşı karşıya getirmeye çalışmıştır ancak büyük
Türk milleti yekvücut olarak bu hainliğin karşısında durmuş ve faaliyetlerini
de durdurmuştur. 
Türk
milleti suni bir varlık olmadığını bir kez daha göstermiştir ve çetin günlerden
geçerken varlığına biçilen kefeni yırtıp atmıştır. Demokrasinin itibarı
kurtarılmıştır. Şüphesiz ki milletçe bir demokrasi ve devlet şuuruna sahip
olmasaydık bu iradeyi ortaya koyamazdık. Bu iradeyi göstererek darbeye karşı
çıkan büyük Türk milletinin her bir ferdiyle övünüyoruz. 
Değerli
milletvekilleri, 15 Temmuz darbe girişimi sadece Hükûmeti, Cumhurbaşkanını,
seçilmiş milletvekillerini değil, bir bütün olarak millî iradeyi, Türkiye
Cumhuriyeti devletinin bütün kurumlarını hedef almıştır.
Bu
girişim herhangi bir görüşe, siyasi partiye veya politikaya değil, topyekûn
millet iradesine, bütün demokrasi kurumlarına karşı yapılmıştır. Dolayısıyla
bizler de millet iradesinin temsilcisi olarak bu kalkışma girişimine karşı
yekvücut ayaktayız.
Türkiye
Cumhuriyeti’ni bir kabile devleti hâline getirmek isteyenler hüsrana
uğramıştır. Artık bilinmektedir ki darbe başarılı olduğunda sadece seçilmiş
siyasal iktidarı değil demokrasinin tüm kurumlarını tasfiye eder ve demokratik
siyasi alanı tümüyle yok eder. Ülke sonu belirsiz bir dikta rejiminin pençesine
düşer. Bu nedenle, toplumun genel kesiminin ve kurumlarının darbeyi reddetmesi
çok önemlidir. Bu duruş, demokrasinin geleceği bakımından umut verici bir
işaret fişeğidir. Her türlü terör faaliyetiyle, darbe girişimleriyle mücadeleyi
bu işaret doğrultusunda yürütmeliyiz.
Dikkat
ediniz, Fethullahçı terör örgütü devletimizi ve toplumsal yaşamımızı bir ur
gibi sarmıştır. FETÖ’cü yapılanma, medyadan sivil topluma, bürokrasiden
eğitime, TSK’dan emniyete kadar geniş bir alana çöreklenmiştir; bunun adı
kuşatmadır. Devletimiz içten çökertilmek istenmiştir. 15 Temmuzda bu hain
amacın son hamlesi, bir işgal teşebbüsüdür. Bu teşebbüsün 1919 ve sonrasındaki
emperyalist uşakların projelerinden bir farkı yoktur.
Bugün,
sıkıca sarılmamız ve sahip çıkmamız gereken üç temel kavram; demokrasi, millî
irade ve hukuktur. Ülkemizin bugün siyasal, ekonomik, toplumsal, kültürel ve
dış politikada pek çok sorunla mücadele ettiği bir gerçektir. Bu sorunlara
demokrasi içinde çare arıyoruz. Mücadelemiz demokrasi içindir.
Milliyetçi
Hareket Partisi demokrasi dışı her türlü arayışa karşıdır, karşı duracaktır. Bu
duruşumuz ilkesel bir duruştur, konjonktürel bir duruş değildir. Bugün de aynı
duruşla demokrasinin yanında, darbenin ve fiilî durumların, oldubittilerin
karşısındadır.
Milliyetçilik
ve demokrasi aynı kökün iki dalıdır, ikiz kardeşidir. Demokrasi, millî
bütünleşme ülküsünün anahtarıdır. Türkiye’nin sorunlarına demokrasi dışında
hiçbir çözüm üretilemez, demokrasi dışı arayışlar sorunları daha da derinleştirecektir.
Zorlu sınavlardan geçen demokrasimizin üzerinde kara bulutlar dolaşmıştır.
Siyasi hayatımız çetin bir demokrasi sınavından geçmektedir.
Millet
olarak topyekûn bir şekilde cunta vesayetiyle mücadelemiz bazı çıkar
hesaplarıyla sivil vesayet odaklarınca devşirilmek istenebilir. Demokratik
parlamenter sistem vesayet odaklarının her türlüsünü reddetmelidir. Parlamenter
sistemin meşruiyeti bu odaklara karşı yaptığı mücadeleyle pekişmektedir. Türk
siyaseti bir yandan askerî darbe olgusunu siyasi literatürden çıkarmak
zorundadır, diğer yandan millî iradenin üstüne çıkarılmak istenen şahsi vesayet
gayretleriyle de mücadele edilmelidir.
Evet,
Türkiye’de demokratik yaşam uçurumdan dönmüştür. İstikamet neresidir? İstikamet
tepenin diğer tarafındaki uçurum mu olacaktır, yoksa kurum ve kurallarıyla
yönetilen demokratik bir siyasal yaşam ülküsüyle mi hareket edeceğiz? İşte,
buna karar verecek olan millî iradedir, Türkiye Büyük Millet Meclisidir.
Türk
milleti tercihini doksan altı yıl önce demokrasiden yana kullanmış, mümkün
olduğunca geliştirmiş ve iradesini her şeyin üzerinde tutmuştur. Türk milleti
kendi iradesi dışındaki her yol ve tercihi açılmamak üzere kapatmıştır. Bu
nedenledir ki, darbe girişimleri ve düşünceleri Gazi Meclisimizin kazanımlarına
tahammülsüzlük anlamına gelecektir.
Mart
1920’de işgal kuvvetleri İstanbul’da Meclis-i Mebusanı bastığında askerlerimiz
şehit edildi, pek çok milletvekili Malta’ya sürgün edildi. Türkiye işgal
altındayken Ankara’ya 75 kilometre mesafedeki Polatlı’dan Yunan’ın top sesleri
gelirken Büyük Millet Meclisi çalışmıştır. Hiç kimse Meclise en küçük bir zarar
verememiştir. Geçmişin olağanüstü şartlarında bile Meclisimiz açık ve çalışır
bir vaziyettedir. 15 Temmuz gecesi Gazi Meclisimiz uçakların bombardımanıyla
saldırıya uğramıştır. 7 bomba atılmış ve makineli tüfekle gerçekleştirilen bu
saldırı savaş dönemlerinde dahi görülmemiştir.
Bu
Meclis, devlet ve ordu kuran, Kurtuluş Savaşı’nı yöneten Gazi Meclistir. Buraya
yapılacak saldırı büyük milletimize ihanettir.
Değerli
milletvekilleri, antidemokratik eğilimlerle mücadele hepimizin görevidir ve
sorumluluğudur. Bu sorumluluktan hareketle, demokrasiye karşı olan bütün
yasadışı oluşumların ortaya çıkarılması ve hukuk içerisinde kalarak bu
oluşumların bertaraf edilmesi için atılacak adımların destekçisi olmalıyız.
Öte
yandan, unutulmamalıdır ki demokrasi, uzlaşıdan önce, bir müzakere ve
farklılıklara saygı sistemidir. Demokrasiye anlam katan özellik, farklı
görüşlerin dile getirilmesi ve sonrasında bunlar etrafında bir araya
gelinmesidir. Bu ilke çerçevesinde, Türkiye Cumhuriyeti demokrasiyi ve
parlamenter sistemi birlikte yaşatmaya ve yüceltmeye mecburdur. Gazi Meclisimiz
hepimize büyük bir mirastır. Bu mirasa gözümüz gibi bakarak koruyup
kollamalıyız. 
Değerli
milletvekilleri, devlet yönetimi ortak kabul etmez. Kamu yönetimindeki bütün
paralel yapıların temizlenmesi için Milliyetçi Hareket Partisi olarak her türlü
desteği vermeye hazırız. Bu bağlamda 15 Temmuzun bir milat olmasını diliyoruz.
Önce nerede yanlış yapıldığını tespit etmemiz gerekmektedir. Hiçbir şey olmamış
gibi davranamayız. Teşhisi doğru koyalım ki tedavi iyi sonuç versin.
Elbette
darbe teşebbüsünde bulunan hainler yargılanacak, hak ettikleri cezalara
çarptırılacaklardır. Ancak, bu olayların bir daha yaşanmaması için meseleleri
dün, bugün ve yarın perspektifiyle incelemek Türkiye Büyük Millet Meclisinin en
önemli görevidir. Kurulacak olan Meclis araştırma komisyonunun bu ilkeyle
çalışması gerekmektedir. Bugün yaşadıklarımızın sebepleri nedir? Dün neler
oldu? Bugün yaşadıklarımızın yarınki sonuçları neler olabilir? Araştırma
komisyonunda bu soruların cevapları mutlaka aranmalıdır.
Özellikle
darbe girişiminde bulunan askerî personelin, Türk Silahlı Kuvvetlerine kurulan
Ergenekon ve Balyoz davaları gibi kumpaslarla tasfiye edilen subay ve
astsubaylardan boşalan kadrolara getirilen askerî personelin darbe girişiminde
yer alması önemle incelenmesi gereken bir durumdur. Birlikte kuracağımız bu
Komisyonda, meydana gelen yönetim zafiyetleri, yönetim teknikleri açısından,
yönetim bilimlerinin verileri ışığında ve siyasi mülahazalardan uzak bir
şekilde mutlaka incelenmelidir. 
Değerli milletvekilleri, krizi fırsata çevirmek isteyen
anlayış getirilmek istenmektedir. Türk milleti 246 evladını darbe girişiminde
şehit verirken, burada şahsi ve keyfî bir yönetime evrilecek girişimlerden
özenle uzak durulmalıdır. Devlet, hukuk ve demokrasi içinde kurum ve
kurallarıyla yönetilmelidir. Bu anlayıştan yoksun bir yönetim çürümeye
mahkûmdur. 15 Temmuz akşamı bu çeteleşmenin boyutlarını gördük. Bundan sonra
yeni çeteleşmelere asla fırsat verilmemelidir. Ülkemizi kriz ve belirsizlik
sarmalından süratle çıkarmamız ve demokrasinin, devletin bütün kurumlarını
sağlıklı işler hâle getirmemiz gerekmektedir.
Demokrasiden vazgeçemeyiz çünkü demokrasiden taviz, istikbal
ve istiklalden kopuş demektir. Milliyetçi Hareket Partisi olarak her türlü
demokrasi dışı arayış ve tavırlara karşı tavırlıyız. Ülkemizin ve milletimizin
bölünmez bütünlüğüne yönelik tehdit ve tacizleri demokrasiyle bertaraf
edeceğiz. Ülkemiz üzerinde proje yürüten çetelerin, paralel yapıların, terör
örgütlerinin sonu her zaman hüsran olacaktır.
Siyasi görüş ve düşünce farklarımız elbette vardır,
ancak değişmeyen bir gerçek, hepimiz Türk milletinin birer mensubuyuz.
Vatanımız tektir; doğusu, batısı, kuzeyi, güneyi yoktur. Devletimiz tektir;
paraleli, düzü, üçgeni, beşgeni yoktur. Türkiye’miz tektir; yenisi, eskisi
yoktur. Bizde bölünecek ülke yoktur. Bizde yıkılacak devlet yoktur. Bizde
parçalanacak vatan yoktur. Bizde teslim alınacak millet olmayacaktır. (MHP ve
AK PARTİ sıralarından alkışlar) 
Biz
Türk milletiyiz, Türkiye Cumhuriyeti’yiz. Sonsuza kadar, ayrışmadan ve
çatışmadan bir arada yaşamaya, 1915’te Çanakkale’de, 1921’de Sakarya
Savaşı’nda, Büyük Taarruz’da ant içtik. Aziz vatanımızın huzur ve inkişafı için
çalışacağız, demokrasimize ve hukukumuza sahip çıkacağız, birlik ve
beraberliğimizi güçlendireceğiz. Konjonktürel değil, ilkesel davranacağız.
15
Temmuzda, Türk Silahlı Kuvvetleri içerisindeki bir grubun darbe girişimine
karşı çıktığımız gibi, her türlü fiilî durumu reddedeceğiz. Darbe girişimini
siyasi çıkarlara çevirme gayretiyle yeni fiilî durumlara girişenlere Türkiye
Büyük Millet Meclisi olarak hep birlikte fırsat vermeyeceğiz. 
Darbe
girişimleriyle mücadele etmek için, hukuk ve demokrasi çerçevesinde, mevcut
yönetimi iyi işletmemiz gerekmektedir. Duygusal davranmamalıyız, gerçekçi ve
akılcı olmalıyız.
Yaşadıklarımız
kişiselleştirilemeyecek kadar derinlere inmektedir. Topyekûn bir seferberlikle,
devletin ve ülkenin omurgasını yerine oturtmamız gerekmektedir. Uzlaşma
kültürünü mutlaka ama mutlaka geliştirmeye mecburuz. Duyguyla değil, akılla
hareket etmeye mecburuz.
Ameliyat
masalarında, sözde kimlik tartışmalarıyla milletimizin bölünmesine izin
vermeyeceğiz. Türk milletini hedef tahtasına oturtan tüm dâhilî ve haricî
düşmanlara rağmen “Ne mutlu Türk’üm diyene.” demeye devam edeceğiz.
Dedem
Korkut’un çağlar öncesinden yaptığı uyarıyı hatırlatmak istiyorum: “El olma,
elin olma, elden olma. El olan, elin olan, elini de kolunu da vatanını, bayrağını
ve devletini de kaybeder.”
Sonuç
olarak, darbe girişiminin, siyasi ya da şahsi istismar konusu yapılmadan,
herkesin, bütün demokratik siyasi aktörlerin gereken dersi çıkarması
gerekmektedir. Her türlü paralel yapıyla, terör örgütüyle mücadelenin toplumsal
desteğini azaltacak bir tarz benimsenmemesi, herhangi bir siyasi ajanda ile
hareket edilmemesi özel önem taşımaktadır. 
15
Temmuzda Türkiye Büyük Millet Meclisi varlığına, iradesine sahip çıkmış, darbe
teşebbüsü ve saldırılara karşı cesur ve kararlı ortak bir tepki göstermiş, her
türlü teşebbüse karşı durmuştur. Bu çok önemlidir. Sorumluluğumuz büyüktür.
Şimdi karşımızda demokratik parlamenter sistemin, demokrasinin, hukuk
devletinin geliştirilmesi için önemli bir fırsat doğmuştur.
Türkiye
Büyük Millet Meclisi demokrasiye, parlamenter sisteme, Anayasa’ya bağlı olarak
darbe ve darbeciliği Türk siyasetinin lügatinden silmelidir. Bu çerçevede,
başta darbeciler olmak üzere bu kişilerin darbe yapma güç ve iradesini elde
etmelerine vesile olan unsurlarla “ama”sız, “fakat”sız, “lakin”siz mücadele
edilmesi gerekmektedir.
Türkiye
Büyük Millet Meclisinin 15 Temmuz darbe girişiminin bütün süreçlerini sebep ve
sonuçlarıyla araştırması büyük önem arz etmektedir. Bu araştırma Türkiye Büyük
Millet Meclisinin Türk siyasetine karşı tarih ve hukuk önündeki bir görevidir.
Konuşmama
burada son verirken muhterem heyetinizi saygıyla selamlıyor, kurulacak
komisyonun hayırlı, uğurlu olmasını diliyorum. (MHP ve AK PARTİ sıralarından
alkışlar) 
BAŞKAN
– Teşekkür ediyorum Sayın Akçay.
Söz
sırası Halkların Demokratik Partisi Grubu adına Mardin Milletvekili Mithat
Sancar’a aittir.
Buyurun
Sayın Sancar. (HDP sıralarından alkışlar) 
HDP
GRUBU ADINA MİTHAT SANCAR (Mardin) – Sayın Başkan, değerli milletvekilleri;
hepinizi hürmetle selamlıyorum.
15
Temmuz akşamı kanlı bir darbe girişimine hep birlikte tanık olduk. Katliamcı
bir cunta gözünü kırpmadan insanları öldürebileceğini, pek çok yıkıma yol
açabileceğini göstererek bir darbe teşebbüsünde bulundu. Bunu bir kez daha
huzurlarınızda lanetliyoruz, kınıyoruz. 
O
gün bu darbenin gerçekleşmesini önleyen toplumun geniş kesimlerinin ortak
duyarlılığını buradan bir kez daha selamlıyorum. Özellikle darbeyi engellemek
için sokaklara cesaretle çıkan, kahramanca direnen bütün insanları buradan saygıyla,
şükranla tekrar selamlıyorum. Hayatlarını bu uğurda kaybeden çok değerli
insanlarımıza da Allah’tan rahmet, yakınlarına başsağlığı, bütün toplumumuza da
sabır ve başsağlığı diliyorum.
Bugün
böyle bir komisyonun, darbeyi araştırmak üzere bir komisyonun Mecliste
kurulması konusunda ortak bir görüş ortaya çıkması son derece önemlidir. Ortak
komisyon kurulması darbecilikle mücadele adına atılmış son derece değerli bir
adımdır. Çünkü bu tür darbelere, darbeci girişimlere ve darbe heveslilerine
engel olmanın başlıca şartı geçmişte ve yakın zamanda yaşanmış olan bu tür
örneklerle samimi bir şekilde yüzleşmektir, hesaplaşmaktır. Eğer bunlarla
yüzleşmezseniz, hesaplaşmazsanız bir süre sonra bir daha tekrar eder, tarihimiz
bunun örnekleriyle doludur. Tarihimizde silahlı veya postmodern çeşitli
darbeler yaşandı, Sayın Bakan az önce ifade etti, bunlarla ne Meclis ne toplum
olarak yüzleşme basiretini gösterebildik. Yüzleşemediğiniz felaketler
tekrarlar. Bu, siyaset biliminin ve çeşitli alanlardan bilim faaliyetlerinin
vardığı önemli bir sonuçtur. Yüzleşirseniz bir daha tekrar edilmesini önleme
şansınız çok yükselir. Neden yüzleşir bir toplum geçmişteki bu tür
felaketlerle? Bir daha asla yaşanmamasını sağlamak için. Yüzleşmenin ilk ve en
önemli hedefi, bu tür girişimlerin, bu tür cinayet, katliam, baskı, sindirme
projelerinin tekrar denenmesini engellemektir. 
Şimdi,
15 Temmuza somut olarak bakmadan önce bu tür darbelere yol açan genel
faktörleri, zemin hazırlayan genel sebepleri sizlerle kısaca paylaşmak
istiyorum. Öncelikle, yönetim zihniyeti, bir ülkede darbeciliğe önemli bir
fırsat ve imkân sunar. Eğer devleti, fethedilebilecek bir kale, paylaşılacak
bir ganimet olarak görüyorsanız, ister meşru, yasal yollarla ister gayrimeşru,
darbeci yöntemlerle olsun, o devleti ele geçirmeyi aklına koyan mutlaka olur
bir toplumda; gruplar olur, siyasi çevreler olur, cuntalar olur. Ama eğer
devleti, demokratik işleyen bir organizasyona dönüştürürseniz, şeffaf, denetime
açık ve liyakatle görev alınan bir kamu aracına dönüştürürseniz darbe
heveslerini de belki kökünden engellersiniz. 
İkinci
önemli sebep, bir toplumda çatışmalı ortamın yaşanmasıdır. Eğer çatışmalı ortam
varsa, sıcak çatışmalar yaşanıyorsa ve Silahlı Kuvvetler de bu çatışmalarda
kullanılıyorsa buradan bir siyasi iktidar, siyasi avantaj yaratma hesabı
türetir, Silahlı Kuvvetlerin yapısı üretir bunu, ister cuntalar şeklinde ortaya
çıksın bu hevesliler ister bir bütün olarak hiyerarşik emir komuta zinciri
içinde Silahlı Kuvvetler olsun. 
Üçüncü
önemli sebep, toplumsal kutuplaşma ve siyasal gerilimdir. Ülkeyi dost/düşman
kamplarına ayırırsanız bundan faydalanarak kendi gayrimeşru, baskıcı, katliamcı
iktidarlarını kurmak için heveslenecek gruplar mutlaka ortaya çıkar.
Dördüncüsü,
demokrasi ve hukuk devleti eksikliğidir. Demokrasinin olmadığı ülkelerde,
toplumlarda ya da zayıf ve eksik işlediği dönemlerde iktidarı silahla ele
geçirmeye heves edenler yine mutlaka çıkar.
Beşincisi,
derin sosyal adaletsizlik ve ekonomik eşitsizliktir. 
Şimdi,
bu sebeplerle neden yüzleşilir? Bir darbe girişimiyle veya yaşanmış bir darbe
örneğiyle neden bir toplum yüzleşir? İşte bu sebeplerin somut olarak nasıl
gerçekleştiğini ortaya çıkarmak için yani darbenin hakikatini aydınlatmak için.
Bu sebepleri ortaya çıkardığınızda daha kolay tedbir alır, bir daha asla
yaşanmamasını daha kolay sağlarsınız. 
Şimdi,
15 Temmuz darbesine gelirken yaşananları kısaca bu çerçevede hatırlamaya
çalışalım. Saydığım darbe üreten faktör ve sebeplerin bir süredir çok görünür
hâle geldiğini anlatmaya çalışıyoruz, çeşitli vesileler ve yollarla bu konuda
uyarılarda bulunmaya gayret ediyoruz. “Şu soruları sorun.” dedik Meclis
kürsüsünde, başka platformlarda ama kulak asan olmadı. Mesela, 15 Temmuzda
insanların üstüne gözünü kırpmadan ateş eden, yüzlerce insanı acımasızca katleden
kolluk görevlileri bundan önce hiç böyle şeyler yapmamışlar mıdır? Buna benzer
uygulamaların sık sık gerçekleştiğine dair örnekleri dikkatlerinize sunduk. “Bu
pratikler gelişirse, sadece belli bir bölgeyle ve belli bir hedefle sınırlı
kalmaz, ülkenin bütününü tehdit eden ciddi bir sebebe dönüşür.” diye defalarca
söyledik. Sonra, mesela, Suruç’ta, Ankara’da ve ülkenin başka yerlerinde
bombalar patlarken, insanlar katledilirken “Devletin sorumluluğu yok mudur,
bunu araştıralım.” diye çıktık, sorduk, taleplerde bulunduk. Bize sürekli, en
çok söylenen şey “Güvenlik zafiyeti yoktur, Hükûmetin burada hiçbir sorumluluğu
bulunmamaktadır.” şeklinde oldu. Şimdi herkesin ağzında güvenlik zafiyeti,
üstelik mizah dergilerine konu olabilecek düzeyde. Mesela, istihbaratın ne
zaman haber aldığı, Cumhurbaşkanına, Hükûmete ne zaman bilgi verdiği konusunda
söylenenler gerçekten komik değil, trajikomik durumdadır. Demek ki daha önce
yapılan uyarıları dikkate almak gerekiyordu. 
Sokağa
çıkma yasaklarının uygulamaya konmasından itibaren orada katliamcı bir grubun
gözünü kırpmadan insanları ve yaşadıkları mekânları hedef aldığını hem Meclis
kürsüsünde hem de kişisel görüşmeler yaptığımız bakanlarla konuşmalarımızda sık
sık dile getirdik, bunları bizzat yerlerinde müşahede ettik, gördük. Orada
ortaya çıkan yapının amacının terörle mücadele olmadığını, tam tersine,
terörizme benzer yöntemlerle hareket ettiğini söyledik. Hatta şu açıklıkta bile
uyarıda bulunduk: “Bakın, bunlar yarın sizin de ülkenin de başına çok ciddi
belalar açar.” Buna görüşme yaptığımız bakanlar şahittir, buna bizzat dönemin
Başbakanı şahittir. Bunu defalarca söyledik. “Bu yapı, bu gruplar ülkenin
başına ve sizin de başınıza çok kötü şeyler getirirler. Böyle bir ortam var,
böyle bir niyet var.” Bunları söylediğimizde bizlere saldırdınız, susturmaya
çalıştınız. Oysa şimdi hepsine -büyük çoğunluğuna diyelim- sizler de “terörist”
diyorsunuz. 
Bakın,
görevden alınan subayların büyük bir kısmı bu operasyonları yöneten birimlerde
görev almışlardır. Bunları araştırmadan bu darbe mantığını, sebeplerini ortaya
çıkarmak mümkün görünmüyor. 
Yine,
Roboski’deki katliamı her gündeme getirişimizde susturmaya çalıştınız. Uyardık,
söyledik, birkaç nedenle araştırılmalıdır dedik, hakikat ortaya çıkarılmalıdır
dedik. Roboski’de katledilenler, onların yakınlarından ve onların acısını
yüreğinde hissedenlerden özür dilemek gerekir dedik; sorumlular açığa
çıkarılmalı, yargılanmalı, cezalandırılmalı dedik. Dönemin Başbakanı bütün
siyasi sorumluluğu üstüne aldı, “Ben emir verdim.” dedi. Bunu açık söylemese
bile, bunu, bu meseleyi kapatın anlamına gelen sözler söyledi. Dönemin
bakanları oradaki katledilen yurttaşları suçladı. Hatta alay eden sözler sarf
ettiler. Şimdi, bugün, bir bakan “Roboski dosyası yeniden açılmalıdır.” diyor.
Keşke, o zaman bu uyarılar dikkate alınsaydı. 
KCK
operasyonları devam ederken de aynı uyarılarda bulunduk, “Bakın, burada, yargı
içine çöreklenmiş bir grup, siyasi soykırım operasyonu yürütüyor.” dedik ama bu
da dikkate alınmadı. 
Bütün
bu saydığım ve sayabileceğim pek çok örnekte hükûmetler ne yaptılar? Eleştiri
yapanları susturmaya çalıştılar, onları, eleştiri yapanları suçladılar; siyasi
sorumluluk söz konusu olduğunda asla üstlenmeye yanaşmadılar. 
Fethullahçı
örgütün devlete yerleşmesi meselesine uzun uzun girmeyeceğim. Bugün, Eş Genel
Başkanımız grup toplantısındaki konuşmasında ayrıntılarıyla anlattı. “Sızma”
diyorsunuz ama sızma gizli olur; her şey, herkesin gözünün önünde oldu. Bu
konuda uyarıda bulunanlara en ağır ifadelerle saldırılar yapıldı. Bir devleti, cemaat
veya başka bir ad altında, gayriyasal, gayrimeşru bir yapının ele geçirmesi
hiçbir hukuk devletinde, hiçbir demokraside kabul edilemez. 
Yıllardır
herkesin gözü önünde kadrolaşma devam ediyor. Bugün gözaltına alınan,
tutuklanan, hain ilan edilen pek çok insan, buradaki siyasi kararlarla,
hükûmetlerin imzalarıyla göreve getirildi. 17-25 Aralık olayları ortaya
çıktığında grup önerisi vermiştik “17-25 Aralık iddialarını araştıralım ama
aynı zamanda, bu devlet içindeki yapılanmayı da araştıralım.” diye. “Hayır.”
dediniz, kabul etmediniz. Eğer o zaman araştırma önergemize “Evet.” deseydiniz,
Meclis bu olaya el koysaydı belki de çok daha hızlı yol alınacak ve bugünkü ya
da 15 Temmuzdaki o felakete yol açan ama daha büyük bir felaketin eşiğinden de
döndüğümüz uğursuz girişimi yaşamamış olacaktık. 
Şunu
kabul etmemiz gerekiyor galiba, yüzleşmek için bu şart: Evet, bu örgütle
zamanında kurulan ilişkiler işinize yaradığında sorgulanmasını istemediniz, bir
tür kısa dönemli faydacı hesaplarla göz yumdunuz, teşvik ettiniz ve sonuçta
buraya geldik. Bunları söylerken gerçekten bugün suçlamaları yarıştırma gibi
bir niyetim yok. Yüzleşme isteğimiz varsa, eğer darbelerin sebeplerini ortadan
kaldırma gibi bir kararlılığımız varsa bu sebepleri de, bu faktörleri de dikkate
almak yani aynaya cesaretle bakmak gerekir. 
Peki,
bundan sonra ne yapılmalı? “Yüzleşme nasıl yapılır?” diye çok genel sıralayayım
ve bugünkü olaya bağlamaya çalışayım, konumuza bağlamaya çalışayım. Bir defa,
kutuplaştırma ve gerilim politikasıyla yüzleşme olmaz; yüzleşme, siyasal
diyalog ve toplumsal uzlaşma arayışıyla olur. Antidemokratik yöntemlerle
yüzleşme olmaz, demokrasiyi işleterek yüzleşebilirsiniz ancak. İntikamcılıkla
yüzleşme olmaz, hakikat ve adaletle yüzleşme olur. Eğer şimdi bu felaketten bir
erdem çıkarmak niyetinde isek yeni yaralar açacak yöntemlerden de kaçınmak
zorundayız. Amacımız hukuk devleti ve demokrasiyi yeniden güçlendirerek inşa
etmekse, hukuk devletine ve demokrasiye aykırı yöntemleri asla kullanmamalıyız.
Elbette darbe girişimine katılanları, devlet içinde bunlarla doğrudan bu suç
üzerinden birlikte hareket edenleri adil bir şekilde, hukuka uygun olarak
soruşturmak ve yargılamak devletin hakkıdır, ayrıca görevidir ama eğer bunu
fırsat bilerek bir genel tasfiyeye gidilirse, yeniden demokratik yapılanma
yerine kendi iktidarını ve kendine yakın olanları korumak gibi bir hedef
güdülürse korkarım ki darbeler için zemin her zaman hazır kalacaktır. 
Her
şeyi konuşmaya açık olmak gerekiyor. Hepimiz buna açık olmak zorundayız. Bakın,
Güney Afrika’da ırkçı rejim çözüldükten sonra hakikat komisyonu kuruldu. Biz de
bu komisyonu hakikat komisyonuna çevirebiliriz. Hakikat komisyonunun neden
kurulduğunu dönemin adalet bakanı şöyle bir sözle anlatmıştı; kısa, net ve açık
bir söz: “Hakikat acıtır, susmak ve susturmak öldürür.” (HDP sıralarından
alkışlar)
Eğer
hakikatle yüzleşmek yerine bunu dile getirenleri susturmaya ve yüzleşmekten
kaçınmaya devam ederseniz bu toplum çürür, çözülür. Ama hakikat acıtsa bile
bizi çok daha iyi yerlere götürebilir. 
Hepinizi
bu duygularla selamlıyorum. Bu yolda ilerleyeceğimize inancımı da bu vesileyle
tekrar ediyorum. (HDP sıralarından alkışlar) 
BAŞKAN
– Teşekkür ediyorum.
Gruplar
adına üçüncü söz, Cumhuriyet Halk Partisi Grubu adına İstanbul Milletvekili
Engin Altay’a aittir.
Bu
arada, ilk defa Parlamentomuza güneş doğuyor, o da o gecenin eseri, oradaki
buzlu cam kırılmış. Nur gibi üzerimize yağdı, güzel bir iş yaptığımız için hep
birlikte. 
Buyurun
Sayın Altay. (CHP sıralarından alkışlar)
CHP
GRUBU ADINA ENGİN ALTAY (İstanbul) – Teşekkür ederim Sayın Başkan.
Doğrudur,
benim de dikkatimi çekti otururken, sizin yüzünüzdeydi, şimdi Hükûmet
sıralarında, biraz sonra da milletin kürsüsünde o ışığı göreceğiz. Bu aslında
demokrasinin ışığıdır. (CHP sıralarından “Bravo” sesleri, alkışlar) Bu Gazi
Meclise o kırık camdan yansıyan ışık bizim geleceğimizi artıran bir ışıktır.
Sayın
Başkan, sayın milletvekilleri; Genel Kurulu saygıyla selamlıyorum. 15 Temmuz
gecesinde fiilen burada olan, kalbi burada olan bütün milletvekillerini kutluyorum.
Türkiye Büyük Millet Meclisinin şahsında milletimize geçmiş olsun diyorum ve
artık bu son olsun diyorum ve ben bunun son olduğuna yürekten inanıyorum.
Sayın
milletvekilleri, 1950 yılında, savaş sonrası kurulan cumhuriyet demokrasiyle
tanıştırıldı. Aradan geçen altmış altı yıllık süre içerisinde cumhuriyetimiz,
onun demokratik niteliği 6 müdahaleyle karşı karşıya kaldı. Bütün siyasi
hayatım boyunca ben ve partim nereden, kimden, hangi gerekçeyle gelirse gelsin
demokrasi dışı müdahalelerin tümüne karşı tavır aldık. Türkiye’de yaşanmaması
gereken çokça olay yaşandı ve 1960, 1971, 1980, 1997, hatta 2007 ve 2016
darbelerinin, müdahalelerinin -elektronik ya da postallı, tanklı ya da
muhtıralı- tümünü lanetliyorum. Bundan sonra Türkiye Büyük Millet Meclisinin
şahsında, bu millete kalkacak kafa tanımıyoruz. (CHP ve AK PARTİ sıralarından
alkışlar) Bu anlayışla, Türkiye Büyük Millet Meclisinin, millî iradenin tayin
ve tespit ettiği formatla yoluna devam etmesinin büyük bir zaruret olduğunu da
görüyoruz. Sayın Başbakan da söyledi, ben de söylemiştim: Bir musibet bin
nasihatten iyidir. Bu 15 Temmuzun başta iktidar partisi olmak üzere bütün
siyaset kurumuna çok şey öğrettiğini ama ötesinde demokrasimizi çok
güçlendirdiğini, demokrasimizin faziletini, erdemini, nimetini 78 milyonun
anladığını, içselleştirdiğini ve benimsediğini bize yaşatan, bize gösteren iki
gün geçirdik.
Şimdi,
siyasi partilerin grup önerileri elimde. İktidar partisi: “…böyle bir sürecin
bir daha yaşanmaması için alınması gereken tedbirlerin araştırılması…”
Milliyetçi Hareket Partisi: “…sebep ve sonuçlarıyla birlikte araştırılarak
alınması gereken tedbirleri tespit etmek üzere…” Bizim parti: “…demokrasimizin
nasıl onarılması gerektiğinin araştırılarak, demokrasimize yönelik tehditlerin
belirlenmesi ve alınması gereken önlemlerin tespiti…” HDP, aynı şekilde: “…tüm
boyutları ile araştırılması ve böylesi girişimlerin bir daha yaşanmaması için
alınacak tedbirlerin belirlenmesi amacıyla…” Türkiye Büyük Millet Meclisinde,
inşallah, 4 siyasi partinin oy birliğiyle bir komisyon kurulacak. Komisyonun
kuruluş amacı; Türkiye’yi demokrasimize artık müdahale edilmeyecek bir hâle
sokmak, Türkiye Büyük Millet Meclisinin üstünde hiçbir gücün olmadığını,
egemenliğin kayıtsız ve şartsız millete ait olduğunu tescillemek. Bu komisyon
böyle bir çalışma yürütecek ve sonuçlarını kamuoyuyla paylaşacak. (CHP ve AK
PARTİ sıralarından alkışlar)
Türkiye
Büyük Millet Meclisinin temel görevlerinden biri de, birçok görevi var ama
önemli görevlerinden biri de yürütme organını denetlemektir. Bu çerçevede, bu
yapılacak çalışmalar ışığında da yürütme organına düşen çok büyük ve önemli
görevler var.
Sayın
milletvekilleri, bu darbeyi 3 şey püskürtmüştür, 3M püskürttü diyorum ben, o da
biraz önce aklıma geldi: Millet, Meclis, medya. 3M, tankları püskürttü,
demokrasi kazandı, demokrasi galip geldi.
Sayın
milletvekilleri, şimdi bu aşamadan sonra yapılması lazım gelen üç şey var,
kaçınılması lazım gelen de üç şey var. Eğer bu üç şeyi yapabilirsek, Hükûmet ve
Meclisimiz, bütün siyaset kurumu, partiler, sivil toplum kuruluşları, herkes,
toplumun bütün katmanlarıyla bu üç hususta mutabakat sağlanırsa ve biraz sonra
söyleyeceğim üç husustan hepimiz ayrı ayrı sakınırsak Türkiye’yi, işte o zaman
altmış altı yıl önce tanıştığı demokrasiyle cumhuriyeti taçlandırmak mümkündür.
Türkiye’de hâlâ tam demokrasiden, özgürlükçü demokrasiden bahsetmek imkânı da
yoktur. Demokrasi, sadece Meclisin açık olması, Meclis kürsüsünden milletin
vekillerinin millet adına söz söylemesinden ibaret değildir. Demokrasi, aynı
zamanda, hukukun üstünlüğü, medyanın özgürlüğüdür, kanunların herkes için eşit
olması, herkesin kanunlar önünde eşit olmasıdır yani hukuktur, adalettir,
haktır. Bunların tesisi hepimizin görevidir. 
Böyle
baktığımız zaman, üç şeyi süratle yapmamız lazım. Hiç şüphesiz hepimizin
mutabık kaldığı birinci husus, darbecilerden keskin bir şekilde hesap sormak,
hesaplaşmak ve onların hak ettiği cezayı maksimum düzeyde almasını tayin ve
tespittir. Bunu sağlamamız lazım. (CHP ve AK PARTİ sıralarından alkışlar) Yani kimsenin
yaptığı yanına kâr kalmamalıdır. Kimsenin artık devlete ve millete kafa
kaldırmayı aklından bile geçirmeyeceği kadar şiddetli bir hesaplaşmaya ihtiyaç
var. Bunun iki ayağı var; bir, yasama ayağı var yani Parlamentomuzca yapılması
lazım gelen işler var, bir de tabii yargı tarafından yapılacak işler var;
bununla beraber, yürütme organının yapması gereken işler var. 
Bunu
yaparken, bu hesaplaşmayı süratle ve şiddetle yaparken öncelikle Hükûmete,
iktidara düşen önemli bir iş de toplumsal normalleşmenin süratle ikmalinin
tamamlanması için de -hepimizin- azami gayreti göstermesi lazım. Toplumsal
normalleşmenin sağlanmaması hâlinde, ben, Türkiye'nin önünün, demokrasimizin
önünün tümüyle açıldığına çok inanamam. Üçüncü olarak da, bununla birlikte,
demokrasimizin sözde değil, gerçek anlamda güçlenmesi için de bütün ideolojik
kaygıları, siyasi konsolidasyon hesaplarını bir tarafa bırakarak demokrasinin
güçlenmesi için gerekenleri de bu Meclisin süratli bir şekilde yapması lazım. 
Bunları
yaparken üç şeyden de Meclisin ve siyaset kurumunun sakınması lazım. Bu üç
husus da şudur: Bir kere, her şeyden önce ve önemlisi, siyaset tarzında,
Türkiye'de siyasete bakış tarzında, siyasette iş tutuş tarzında, siyasette,
sahada, Anadolu’da, alanlarda toplumla diyalogdaki bazı hususlardan kaçınmak,
kimi istismarlardan uzak durmak da zorundayız. Bunlar şudur sayın
milletvekilleri: Bir partiyi hedef alarak söylüyor değilim, söylediğim 4 siyasi
parti grubu için de geçerlidir. Yaşam tarzı üzerinden bu ülkede siyaset
yapmamalıyız. Siyasete yaşam tarzı üzerinden yeni boyutlar, pencereler
açmamalıyız. Aynı şekilde, inanç aidiyeti üzerinden, inanç ekseni üzerinden
siyaset yapmamalı, uzak durmalı, bu iki şeyi birbirinden çok ama çok ayrı
görmeli ve ayrı tutmalıyız. Ve üçüncü olarak, etnik aidiyet üzerinden, ırk
aidiyeti üzerinden siyaset yapma şekline de, tarzına da, anlayışına da,
yaklaşımına da son vermek zorundayız.
Samimiyetle
ve inanarak söyleyeyim ki, siyaset kurumu, yani bu siyasi partiler, bizler bu
üç husustan sakınırsak Türkiye'nin ve demokrasimizin önünün çok açık olduğunu
ben buradan görüyorum.
Sizin
hedefiniz 2023’tür, şudur budur. Bizim hedefimiz, bize kurucu iradeden kalan,
sırtımızda şerefle taşıdığımız Gazi Mustafa Kemal Atatürk’ün muasır medeniyet
hedefidir. Diğer siyasi partilerin hedeflerinin hepsi de Türkiye için,
vatandaşlarımız için müspettir, olumludur ama bu hedeflere ulaşmanın başka bir
çaresi de yoktur. Toplumu kamplaştırmayacağız, toplumu kutuplaştırmayacağız,
insanları ayrıştırmayacağız. İnsanları “Alevi-Sünni”, “laik-antilaik”,
“Türk-Kürt” diye ayrıştırarak; işte, “kısa giyiyor-uzun giyiyor”, “başı
açık-başı kapalı” diye ayrıştırarak yapılan siyaset, bu millete ve bu ülkeye 15
Temmuz darbecilerinin yaptığı ihanetle aynı şeydir, aynı şeydir. (CHP
sıralarından “Bravo” sesleri, alkışlar) Buna dikkat etmemiz, bundan sakınmamız
lazım. Bu millet bizim milletimiz, biz bu milletin bağrından çıktık, bu
topraklar bizim ecdat topraklarımız, ata topraklarımız; bu topraklarda doğduk,
bu topraklarda öleceğiz. Bu bayrağı gören hepimiz aynı hisse kapılıyoruz. Bu
bayrağın değeri ve önemi sizin için neyse bizim için de odur. Hepimiz bu
bayrağın altında yaşamaktan iftihar ediyoruz. Bir millî maçta millî marşımız
çalındığı zaman, bir başarı elde edildiği zaman benim tüylerim de diken diken
oluyor, AK PARTİ’li milletvekilininki de, Milliyetçi Hareket Partilininki de,
HDP’lininki de böyle oluyorsa anlamsız ayrışmalarla siyasette biraz daha fazla
oy alacağım diye kimi hassasiyetleri kaşıyarak siyaset yapmak bize ama özünde
bu millete ve bu ülkeye zarar veriyor.
Bu
darbede bir şey daha görüldü. Çok can kayıplarımız var. Tabii, unutmadım, hiç
aklımdan çıkmıyor ama 15 Temmuz gecesi kaybettiğimiz demokrasi şehitlerimizi
rahmetle, minnetle anıyoruz. Allah’ım cennetini onlara zaten nasip etmiştir,
bir tereddüdüm yok. Geride kalanlara Meclisimizin de, devletimizin de,
Hükûmetimizin de sahip çıkacağına dair bir tereddüdüm de yok ve bu şekilde dün
Bakanlar Kurulunda alınan kararları da uygun buluyoruz şüphesiz ama bu olay, bu
musibet bazı kazanımları da beraberinde getirdi. Bakın, dikkat ettiyseniz,
özellikle o tarihten sonra polemik yapmamaya özen gösteriyoruz. Bu konuların
polemik yapılması, bu konular üzerinden siyasette bir şeyler kazanmaya çalışmak
hainliktir, şerefsizliktir; yapmamaya parti olarak da özen gösteriyoruz.
Kazanım
şu: Biz, hep “Demokrasi tepki ve protesto rejimidir.” dedik, “Meydanlar ve
sokaklar demokrasinin mabedidir.” dedik. Ve zaman zaman kimi Hükûmet
yetkililerince bu tepki ve protesto hakkını kullanmak isteyen yurttaşlarımız,
molotof şişesiyle değil, sopayla değil, silahla değil, tamamen barışçıl olmak
kaydıyla toplanan insanlar bazen “terörist” diye itham edildi, bazen “bölücü”
diye itham edildi, şu oldu bu oldu. Ama demokrasiye yönelik, devletimize,
milletimize yönelik bir kalkışmadan çıkmanın tek yolunun meydanlar olduğunu,
sokaklar olduğunu da Sayın Cumhurbaşkanı o gece adres olarak gösterdi. Bunu bir
kazanım olarak görüyorum, eleştirel söylemiyorum, olması gereken oldu. Millet
meydana inerek, millet sokağa çıkarak Türkiye Büyük Millet Meclisine ve onun
üzerinden demokrasiye sahip çıktı. Bu, 78 milyon için bir büyük mutluluktur,
bana göre cumhuriyet tarihimizin en önemli anlarından birisidir. Az önce
söylediğim gibi, hep söylediğim gibi, bu millet demokrasiyi özümsemiştir, benimsemiştir
ve içselleştirmiştir. 
Onun
için -bazen arkadaşlarla da tartışırız- Türkiye'nin geleceğinden hiç kaygı
duymadım ben, duymuyorum da, milletin doksan yıllık bu tecrübeyle, altmış altı
yıllık demokrasi tecrübesiyle, Türkiye Büyük Millet Meclisine de iradesine de
her hâl ve şart altında sahip çıkacağıyla ilgili bir tereddüt bende var değil. 
Hiç
şüphesiz, darbeler her ne kadar iktidara yapılıyor gibi algılansa da darbe
buraya yapılır, çünkü burası içinden iktidarı çıkaran yerdir. Dolayısıyla, “Efendim,
biz bu darbeyi şuna yapıyoruz, buna yapıyoruz.” Yok öyle şey. O “şu” dediğin
millî iradenin içinden çıkan yürütme organıdır. (CHP ve AK PARTİ sıralarından
alkışlar) Ve ona yönelik her türlü tankın, topun karşısında, Cumhuriyet Halk
Partisi, bugüne kadar olduğu gibi bundan sonra da göğsünü siper edecektir,
bunda kimsenin tereddüdü olmasın.
Bununla
beraber, bu vesileyle bir güzellik, direnme hakkının tescillenmesi oldu. Bunu
demokrasimiz adına büyük bir kazanç sayıyorum, ancak tabii ki direnme hakkı derken,
orta yerde bir anayasa, yürürlükteki kanunlar çerçevesinde bir direnme
hakkından tabii ki bahsediyorum.
Gene
aynı şekilde, aslında, bu dört partinin verdiği önergelerde bahsedilen,
dördünde de kullanılan, alınması gereken tedbirlerin başında… Şimdi, tabii,
sayın bakanlar da onu bire bir konuştuğumuzda söylüyor: Devlette ehliyet ve
liyakat unutulmuş idi ya da çok bakılmıyordu. Ne söylersek söyleyelim, artık
geriyi konuşmanın bir alemi yok. Yeni dönemde, devletin yeniden inşa edileceği
bu dönemde devlette ehliyet ve liyakatin her şeyin üstünde tutulmasının o
devleti idare edenlere sadece başarı sağlayacağının bilinmesi ve anlaşılmış
olması gerekir. Devlette ehliyet ve liyakat esas alındığında, hükûmette kim
olursa olsun o hükûmetin başarılı olmaması diye, dolayısıyla o hükûmetin
içinden çıktığı partinin seçim meydanlarında başarılı olmaması diye bir şey söz
konusu değil. Millet sandığa giderken seçtiği iktidar partisine devleti
yönetsin diye oy veriyor; ideolojik saiklerle, inanç aidiyetleriyle ya da değişik
siyasi sebeplerle, siyasi ilişkilerle devlette kadrolaşsın, devleti kuşatsın
diye değil. Bunun da bu vesileyle çok iyi anlaşıldığını umuyorum ve görüyorum
da, onu da söyleyeyim.
Bununla
beraber, kamu vicdanını kanatan bir sorunla da karşı karşıyayız. Elbette bu
hesaplaşmanın kolay olmadığını… Hani bir atasözü var: “Kurunun yanında yaş da
yanar.” derler; bizim Sinop’ta da, her yerde de derler. Bu tür yol kazalarının,
hak ihlallerinin olacağı muhakkak ama bu konuda Hükûmetin, devlet
yetkililerinin maksimum hassasiyeti göstermeleri de bir zorunluluk. Bir masum
haksız yere bir gün hapiste ya da karakolda yatacaksa bin suçlu, şüpheli
sokakta gezsin. Devlet er geç onu bulur tepesine biner. Bu anlayışla da
meseleye bakılabilmesi lazım. Yani, medyada ve kamuoyunda çok konuşulduğu
şekliyle söyleyeyim: Bu hesaplaşmayı -konuşmamın başında söylediğim- şiddetle
ve süratle yapılması lazım gelen bu hesaplaşmayı yaparken bunu bir kin ve
intikam sürecine, projeksiyonuna çevirmemek gibi bir hassasiyeti iktidar
partisinin içinden çıkan bu Hükûmetten de beklemek bizim muhalefet olarak
görevimiz. Sizin de bizim de mağdur, mazlum kim varsa sahip çıkmak asli
görevimiz; milletin incinmemesi asli görevimiz; insanların çalışma haklarına,
temel hak ve özgürlüklerine gereksiz yere el konulmasına karşı çıkmak hepimizin
asli görevi. Böyle bakıldığı zaman, sayın milletvekilleri, şüphesiz, özel bir
art niyet yoktur belki; bir yüksek hassasiyetten kaynaklı olarak, kamu
yöneticilerinin, görevlilerin yüksek hassasiyetinden kaynaklı olarak, yapılan
darbe girişiminin vahametinden, aşağılık ve haince şeklinden doğan bir
refleksten kaynaklanarak bir yüksek hassasiyet gösteriliyor olabilir. Bunu bir
yere kadar anlayışla karşılamak da mümkündür ama gelin siz de Hükûmeti uyarın.
Bu konuda kamu yöneticilerini, görevlilerini daha titiz davranmak konusunda
sadece biz muhalefetin değil sizin de uyarmanız insani bir sorumluluktur.
Burada hepimiz bunun için varız. Birinin burnu kanasa biz bu Meclis olarak
bundan sorumluyuz. Bu anlayışla bakabilmenizin meseleyi daha kolaylaştıracağını
öngörüyoruz. 
Bir
boyutu da, değerli milletvekilleri, medya mensuplarına, basın mensuplarına
yönelik kimi gözaltılar ve operasyonlar. Demin söyledim, 3M bu darbeyi
püskürttü dedim: “Millet” dedim, “Meclis” dedim, 3’üncü sıraya “medya”yı
koydum. Gerçekten, özel kanalların tutumu takdire şayandır, eğri oturup doğru
konuşalım. Bu noktada, medya mensuplarına yönelik bu tür tutuklama, gözaltı
süreçlerinde de çok yüksek hassasiyete ihtiyaç var. Haber yaptı diye, yorum
yaptı diye gazetecilerin tutuklanmaması gerekir. Bulaşmışsa, FETÖ’yle bir
ilişki varsa gelin ben de sizinle bir tutayım onun ensesinden ama haber yaptı,
yorum yaptı diye gazeteci tutuklamak bu terör örgütüyle mücadeleye zarar verir.
Bunun da altını çizmek istiyorum. 
Türkiye
Büyük Millet Meclisinde söylenecek çok şey var ama Başkan ek süre vermeyecek,
öyle anlaşılıyor. 
Bir
endişem şudur: Kaos ortamı oluşturmaya yönelik kimi saldırılar ve etkinlikler,
eylemler olabilir, ben bundan korkuyorum. Hepimizin de bu dikkat ve endişe
içinde ve bu sorumlulukla hareket etmesi gereğinin altını çizerek Genel Kurulu
saygıyla selamlıyorum efendim. (CHP sıralarından alkışlar) 
BAŞKAN
– Teşekkür ediyorum Sayın Altay. 
Gruplar
adına son söz, Adalet ve Kalkınma Partisi Grubu adına İstanbul Milletvekili
Hayati Yazıcı’ya aittir. 
Buyurun
Sayın Yazıcı. (AK PARTİ sıralarından alkışlar) 
AK
PARTİ GRUBU ADINA HAYATİ YAZICI (İstanbul) – Sayın Başkan, çok değerli
milletvekilleri; AK PARTİ Grubu adına sizleri ve bizleri dinleyen aziz
milletimizi saygıyla selamlıyorum. 
Biz
tarih boyunca devlet kuran bir milletiz. Tarihin her evresinde var olmuşuz.
Güçlü tarihî birikimlerimiz var, ortak mirasımız var, kültürel zenginliğimiz
çok. Dolayısıyla, konuşmamı başka şekilde icra etmeyi tasarlarken az önce
konuşan arkadaşımın konuşmasından da esinlenerek önemli bir hususa değinmek
istiyorum. 
AK
PARTİ, Türk siyasi tarihinde kurumsal olarak var olduğu günden bu yana hep
ilkeli hareket etmiştir. Bizim kurumsal sorumluluklarımız var. Bunu defaatle
kamuoyuyla, sizlerle Mecliste hep paylaşır olduk. Vatanımız tek dedik, 780 bin
kilometrekare vatan. Bugün itibarıyla Türkiye'nin nüfusu 79 milyon. Peki, 780
bin kilometrekare vatan toprağında paydaş olmayan bir kişi var mı Türkiye
Cumhuriyeti vatandaşı? 79 milyonun tamamı 780 bin kilometrekare vatan
toprağında iştirak hâlinde pay sahibi. Ana vatanımız bir, hepimizin. “Bayrak
ortak değerimiz.” Öyle dedik. İki renkten oluşuyor: Kırmızı- beyaz. Renk bu
vatanı bize vatan yapan şehitlerimizin kanını temsil ediyor. Bu vatan için çalışanların,
çatışanların, şehit olanların kanlarının rengi farklı mı? Değil, hepsi kırmızı.
Irk gözetmeden, etnik duruma dikkat çekmeden o rengi oradan alıyor. Bu, ortak
paydamız. Devletimiz Türkiye Cumhuriyeti devleti. Devleti olmayan bir topluluk,
bir küme var mı? Herkesin devleti, 79 milyonun. Ve nihayet biz bir milletiz ama
bizim millet anlayışımızın içerisinde, derinliğinde etnik bir tanımlama yok;
insan topluluklarını millet hâline getiren değerler var, ortak tarih var,
kültürel mirasımız var, inanç değerlerimiz var, örf âdetlerimiz var. İşte,
bunları, tümünü içeren büyük kümenin ismi millettir, öyle geldik. 
“Sosyal
sorumluluğumuz var.” dedik. Sosyal sorumluluğumuzu da üç başlık altında
topladık. Biz “Etnik milliyetçilik asla yapmayacağız.” dedik ve yapmadık.
“Dinsel milliyetçilik yapmayacağız.” dedik. Bize destek veren kesimlerin belki
algılaması itibarıyla yanlışlara yol açabilse de bunu kullandık. Ve bölgesel
milliyetçilik asla yapmayacağız. Böyle yürüdük ve bu da bizim siyasetimizin
sosyal parametreleri.
ENGİN
ALTAY (İstanbul) – Ben sizi eleştirmedim ama ben genel konuştum.
HAYATİ
YAZICI (Devamla) – Hayır, Sayın Başkan, sizi itham etmiyorum, bir başlık, bir
dibace takdim etmek istiyorum.
Ve
bireysel sorumluluklarımız var. Aldatmayacağız, aldanmayacağız, ehliyet ve
liyakati esas alacağız. Bunlar bizim yol haritamızın parametreleri. Böyle
yürüdük, böyle geldik.
Değerli
milletvekilleri, 15 Temmuz 2016 gecesinde ülkemiz gerçekten -bütün
konuşmacıların altını çizdiği gibi- tarihimizin en vahim olaylarından birini
hep birlikte yaşadı. Türk Silahlı Kuvvetleri içinde âdeta bir ur gibi yuvalanan
Fethullahçı terör örgütüne bağlı teröristler, millî iradeye karşı vatan
sathında kalkışma cüreti gösterdiler. Bu ihanet çetesinin yaptığı, esas
itibarıyla aziz milletimize, aynı zamanda halkın oylarıyla seçilmiş
Cumhurbaşkanımıza, millî iradenin tecelli ettiği Türkiye Büyük Millet
Meclisine, Türkiye Cumhuriyeti Hükûmetine, millî kurum ve kuruluşlarımıza karşı
darbe teşebbüsü niteliğindedir. Bizi devlet olarak var eden tüm kurumları hedef
alan bir darbe teşebbüsüdür. 
Türk
milleti asırlardır defalarca ihanet hareketleriyle hep karşı karşıya kalmıştır.
Demin de söylendiği gibi, bugüne kadar bizim gözlemlediğimiz başarılı başarısız
altı darbe teşebbüsü olmuş. 15 Temmuzda bu ülkede teröristlerin
gerçekleştirdiği, Fethullahçı terör örgütünün gerçekleştirdiği darbede, başta
Gazi Meclisimiz olmak üzere, devletin hayati kurumlarını bombalayacak, sivil
halkın üzerine ateş açacak kadar cinnet hâlinde olduklarını ortaya koymuşlar ve
göstermişlerdir ve teröristlerin bu eylemlerinin ana hedeflerinden bir tanesi
de Türkiye Cumhuriyeti’nin halk tarafından seçilmiş Cumhurbaşkanı Recep Tayyip
Erdoğan olmuştur. Başı alacak, diri tutanı alacak, yönlendireni alacak,
vizyoner olanı alacak ki toplumda kaos olsun ve bu coğrafyada çok önemli
konumda olan Türkiye’de iç savaş, iç kargaşa çıksın; bunu hedeflediler ve
eylemi de icra etmeye kalkıştılar. Türkiye Cumhuriyeti Cumhurbaşkanı, bulunduğu
yerden, ilk fırsat bulduğunda dik duruşuyla, cesaretiyle, öngörüsüyle
televizyonlar aracılığıyla millete seslendi ve sokağa çıkmaya başlayan aziz
milletimiz, darbecilerin önünde, topların önünde, tankların önünde, kullanılan
her türlü silahın önünde göğsünü siper etti, darbeyi önledi. 
Değerli
milletvekilleri, bu kanlı darbe girişimi, hem milletimizin bütün dünyaya örnek
olan feraseti hem de bilinçli hareket eden emniyet ve güvenlik güçlerimizin cansiparane
savunmalarıyla engellendi; millet topyekûn kenetlendi. 15 Temmuz gecesi
Çanakkale ruhu şahlanmış ve milletimizin bu ruhu tüm dünyaya yankılanmıştır. O
gece milletimiz, vatan toprağının her köşesinde -sadece İstanbul, Ankara değil-
âdeta destan yazdı. Bu ihanet şebekesinin hain planları, milletimizin sahip
olduğu kahramanlık ruhu, Çanakkale ruhuyla ortadan kaldırıldı. O gece ülkemizde
her türlü siyasi görüşe sahip insanlar sokaklarda mücadele etti ve vatanını bu
alçak teröristlere bırakmadı. O uzun gecede yeni bir istiklal mücadelesi
verildi. O gece Türkiye’de siyaset gerçekten ortak bir duruş sergiledi. Yaşlısıyla
genciyle, iktidarıyla muhalefetiyle sokaklarda, meydanlarda büyük Türkiye
vardı, bizatihi milletin kendisi sokaklardaydı. Yüce Meclisimizin çatısı
altından önce aziz milletimize, o gece sokaklara çıkıp vatanını savunan her bir
vatandaşımıza ve onların kahraman ailelerine grubumuz adına teşekkürlerimi
sunuyorum. 
Değerli
milletvekilleri, 15 Temmuz gecesi bize çok şey öğretti. O gece tüm dünya,
milletimizin birbirine nasıl kenetlendiğini, birbirine nasıl destek olduğunu ve
bu ülkeyi demokrasi adına, bağımsızlık adına nasıl savunduğunu gördü. O gece
ülkesine sahip çıkan vatandaşlarımıza, bombaların altında tankları
durduranlara, 81 şehrimizde meydanları dolduran vatandaşlarımıza, sokağa
çıkmasa da evinde dua edenlere, yürekten destek verenlere canıgönülden yine
grubumuz adına teşekkürlerimi sunuyorum. 
15
Temmuzda egemenlik hakkına, devletine, vatanına, namusuna sahip çıkan, meşru
Hükûmetin yanında duran, görevi başında şehadet şerbetini içen güvenlik
güçlerimize ve vatandaşlarımıza Allah’tan rahmet ve yaralılara acil şifalar
diliyorum. 
Şehadetle
şereflenerek ülkesini canı pahasına koruyan şehitlerimiz ve yaralılarımız bu
vatanın gerçekten has evlatlarıdır. Bu millet bu evlatlarını hiçbir zaman asla
unutmayacaktır. 
Sayın
Başkan, çok değerli milletvekilleri; milletimiz dünyaya nasıl millet olunur,
onu gösterdi. Milletimizin bu asil duruşu bir yandan demokrasi yürüyüşümüzü
tahkim etmiş, öte yandan dünya siyasi tarihine ve tarihimize son derece
kıymetli bir sayfa olarak geçmiştir. Halkımızın iradesi silahları, tankları,
savaş uçaklarını yenmiştir. Milletimiz canı pahasına vatanına sahip çıkmış ve
geleceğini kurtarmıştır. Aklını, vicdanını ve imanını kaybetmiş bu şer
odaklarıyla mücadelemiz son nefesimize kadar devam edecek. Aziz ve asil
milletimize ne kadar teşekkür etsek azdır.
Değerli
milletvekilleri, Türkiye Cumhuriyeti Başbakanı, Sayın Başkanımızın defaatle
söylediği gibi, böyle kahraman bir milletin mensubu olmakla iftihar ediyoruz,
böyle kahraman bir milletin Meclisinde milletvekili olmaktan şeref duyuyoruz.
İnşallah, bundan sonraki çalışmalarımızı da milletimizin büyüklüğüne,
kahramanlığına yakışır ve yaraşır bir biçimde sürdüreceğiz.
Sayın
Başkan, değerli milletvekilleri; 15 Temmuz gecesi milletimizle birlikte en
büyük teşekkürü hak edenlerin başında, az önce de söylediğim gibi, kahraman
polislerimiz geliyor. Onlar da canlarını hiçe sayıp vatan savunmasına koştular
ve Türkiye'nin bütün meydanlarında, bütün sokaklarında milletimizle birlikte
destanlar yazdılar. Ayrıca, bu terörist güruhuyla karıştırılmaması gereken
askerimiz de görevini şerefle yapmıştır. Kahraman ordumuza da grubumuz adına
şükranlarımı sunuyorum.
15
Temmuz gecesi, iktidarıyla muhalefetiyle siyasi partilerimiz ülkemizin bölünmez
bütünlüğü için kenetlenmişlerdir. Millet meydanlarda istiklal mücadelesi
verirken milletin vekilleri Gazi Meclisin çatısı altında milletin emanetine
sımsıkı sarıldı, demokrasiye ve millî iradeye sahip çıktı. Meclisinde,
milletvekillerimiz hangi siyasi görüşten olursa olsun milletin onlara verdiği
emaneti korumak için dik durdu, dik durdunuz. 
Zırh
delici bombalar, helikopter taarruzları altında Türkiye Büyük Millet Meclisi
olağanüstü toplandı, çalışmalarını yürüttü. Meclis Başkanımız başta olmak üzere
bu Gazi Meclisin her bir vekiline grubumuz adına tekrar şükranlarımı sunuyorum.

Özellikle
Cumhuriyet Halk Partisi ve Milliyetçi Hareket Partisinin sayın genel
başkanlarına, o gece çok hızlı davranarak ülkemizin birlik ve beraberliği
doğrultusundaki kararları ve açıklamaları için de yine grubumuz adına
içtenlikle teşekkürlerimi sunuyorum.
En
büyük teşekkürü hak edenlerden birisi şüphesiz medya kuruluşlarımızdır. Onlar
gazeteciliğin, yayıncılığın ne demek olduğunu, nasıl yapılması gerektiğini bu
eylem dolayısıyla bir kez daha hem ülkemize hem de dünyaya gösterdiler ve pek
çok medya mensubumuz, görev yaptıkları kuruluşlarda da gerçekten, darbeci
teröristlere karşı kahramanca mücadele verdiler. Onlara da bir kez daha
buradan, Millet Meclisinden, milletin Meclisinden AK PARTİ Grubu adına
teşekkürlerimizi sunuyoruz.
Sayın
Başkan, değerli milletvekilleri; bu zafer herhangi bir kesimin veya partinin
değil tüm milletindir, hepimizin zaferidir. İktidarı ve muhalefetiyle siyasi
partilerimizin hain darbecilere karşı birlik içinde olması ülkemiz siyasetinin
ulaştığı demokratik olgunluk düzeyini tüm dünyaya göstermiştir. Bugün
milletimiz, cumhuriyetimiz ve demokrasimiz her zamankinden çok daha güçlü,
ülkemiz çok daha itibarlıdır. 
Sayın
Başkan, değerli milletvekilleri; terör örgütüyle, Fethullahçı terör örgütüyle
ve diğerleriyle hukuk içerisinde mücadele edeceğiz. 15 Temmuz darbe girişimi
ülkemize yönelik tehdidin ne denli büyük olduğunu ortaya koydu. Devletimiz bu
terörist çeteyle, onun mensuplarıyla büyük ve kararlı bir mücadele başlatmıştı,
bu olaydan sonra bunu daha da hızlandırmış bulunuyor. Bizim mücadelemiz 15
Temmuz darbe girişimine yeltenen Fethullahçı terör örgütüyledir. Halkımız
birlik ve beraberlik içinde ortak bir duruş sergiledi, biz de burada, milletin
Meclisinin çatısı altında bu ortak duruşu devam ettirmeye, bu terör örgütüyle
mücadeleyi omuz omuza sürdürmeye kararlıyız. Bu süreçte iş birliğimiz son
derece önemli. İnşallah bu iş birliğini en üst düzeyde devam ettireceğiz. 
Değerli
milletvekilleri, bu bakımdan, dün Beştepe’de gerçekleştirilen zirveyi son
derece kıymetli bulduğumu ifade etmek istiyorum. O sözü kullanmayacağım, “bir
musibet, bin nasihat” sözünü kullanmayacağım, elbette ki kullananlara saygım
var. Ama, 15 Temmuzda milletin ortak değerler etrafında kümelenmesi, siyasi
partilerin demokrasiye, vatanın bütünlüğüne, devleti yöneten kurumları ele
geçirmeye, hasılı ülkemizde bir iç savaş gerçekleştirmeye yönelik eylemcilere
karşı ortak duruşu ülkemiz açısından hayati derecede önem taşıyor. 
Siyaseti
değerler üzerinden değil, projeler üzerine yürütmeliyiz. Siyasi rekabet projeler
üzerine yapılmalıdır. Vatan hepimizin –demin söylediklerimi tekrarlayacağım-
bayrak hepimizin, tek milletiz, devletimiz var, Atatürk hepimizin. (CHP
sıralarından alkışlar) Niye Atatürk sizin ile bizim olmasın? Bizim komutanımız.
Cumhuriyeti kuran öncüdür, İstiklal Savaşı’mızın Başkomutanıdır. Buna itiraz
eden var mı? Hepimizin. Dinî değerler hepimizin. İbadetini yapan da, yapmayan
da bu ülkenin yurttaşları, eşit hakları var. Haklar önemli. Bunlara bakacağız.
Fatih hepimizin, Osman Gazi hepimizin. Böyle bakacağız, böyle yürüyeceğiz.
İnşallah, bundan böyle siyasetimizi rakip partiler olarak projeler üzerine
yürütürüz, projelerle yarışırız, ülkenin geleceğine ilişkin vizyoner olmakla
yarışımızı sürdürürüz, değerlere hep sahip çıkarız, bu değerlere katılıp
katılmamakla birbirimizi itham etmeyiz. 
Evet,
süremin bittiğini görüyorum. Gene bu vahim çete örgütünün, silahlı örgütün,
Fethullahçı çete örgütünün 15 Temmuz darbe girişimi vesilesiyle, bütün
grupların, onun sebeplerini, devlet içerisindeki yerleşmelerini, uyguladıkları
yöntemleri, iç, dış bağlantılarını ve alınması gereken önlemleri belirlemek
amacına dönük araştırma önergesini de çok değerli ve kıymetli bulduğumu ifade
etmek istiyorum.
Son
olarak şunları belirteyim. Değerli milletvekilleri, bu yüce Meclis birlikte
daha güçlü… 
(Mikrofon
otomatik cihaz tarafından kapatıldı) 
HAYATİ
YAZICI (Devamla) - Başkanım, bir dakika verebilir misiniz?
BAŞKAN
– Tamamlayın Sayın Yazıcı.
HAYATİ
YAZICI (Devamla) – …bu aziz millet ortak payda için kol kola, omuz omuza çok
daha güçlü; siyasetçiler olarak ülkemizin kazanımları ve değerleri ortak
paydasında buluşunca siyaset de çok daha güzel. 
Güzelliklerde,
iyiliklerde buluşmak dileğiyle hepinizi saygıyla selamlıyorum. (AK PARTİ ve CHP
sıralarından alkışlar)
BAŞKAN
– Teşekkür ediyorum Sayın Yazıcı.
Böylece
gruplar adına sözler tamamlanmıştır.
ERKAN
AKÇAY (Manisa) – Sayın Başkan…
BAŞKAN
– Sayın Akçay, buyurun, bir dakika süreyle söz veriyorum.
V.- AÇIKLAMALAR (Devam)
21.- Manisa Milletvekili Erkan Akçay’ın,
İstanbul Milletvekili Hayati Yazıcı’nın (10/276), (10/277), (10/278), (10/279)
esas numaralı Meclis Araştırması Önergelerinin birleştirilerek yapılan ön
görüşmelerinde AK PARTİ Grubu adına yaptığı konuşmasındaki bazı ifadelerine
ilişkin açıklaması
ERKAN
AKÇAY (Manisa) – Teşekkür ederim Sayın Başkan.
Sayın
Yazıcı’nın konuşmasının başında bazı ifadelerle ilgili bir görüşlerimi kısaca
ifade etmek istiyorum, maksadım da herhangi bir tartışma veya polemik yaratmak
değildir. Kavramları doğru ve yerli yerinde kullanmamız gerekiyor. Malum
partimizin adı da Milliyetçi Hareket Partisi, “milliyetçilik” kavramı üzerinde
de hassasiyetle duruyoruz. 
Şimdi,
etnik milliyetçilikten bahsetti Sayın Yazıcı. Etnik milliyetçilik olmaz,
etnikçilik olur, bunun karşılığı ırkçılıktır. Milliyetçilik bir millet temeli
üzerine oturur ve millet, etnisiteden farklı bir sosyolojik olgudur ve bizim
milletimizin adı da Türk milletidir. 
Bölgesel
milliyetçilik olmaz, bölgecilik olur. Bölgesel milliyetçilik diye bir kavram
bir kere bilimsel değil. Ne sosyolojik ne de...
(Mikrofon
otomatik cihaz tarafından kapatıldı) 
BAŞKAN
– Sayın Akçay, lütfen tamamlayın.
ERKAN
AKÇAY (Manisa) – Dinsel milliyetçilik de olmaz yani “dinsel milliyetçilik” diye
bir kavram bir kere bilimsel değil. “Dincilik” olur, bunun karşılığı eğer bir
şeycilikse bunu ancak “dincilik” olarak ifade edebilirsiniz. Dinsel
milliyetçilik olmaz. Dolayısıyla, ifadeleri ve kavramları yerli yerinde
kullanmamız da daha uzlaşma kültürünün geliştirilmesi ve toplumumuza da doğru
mesajların verilmesi bakımından faydalı olacaktır diye düşünüyorum.
Saygılar
sunuyorum.
BAŞKAN
– Teşekkür ediyorum.
Sayın
Yazıcı, kürsüye buyurun, size de bir dakika süreyle söz vereyim. (AK PARTİ
sıralarından alkışlar) 
22.- İstanbul Milletvekili Hayati
Yazıcı’nın, Manisa Milletvekili Erkan Akçay’ın yaptığı açıklamasındaki bazı
ifadelerine ilişkin açıklaması
HAYATİ
YAZICI (İstanbul) – Efendim, biz bir siyaset diliyle bir anlatım yaptık; katkı
verirsiniz, istediğiniz tarzda bilimselliğe dönüşür ama söylediklerimiz doğru.
Mesela, bölgesel milliyetçilik yapmayacağız. Ülkenin kaynakları sınırlı,
imkânlar belli; bunları kullanırken, projelere tahsis ederken öncelikler
belirleyeceğiz. Ülkenin stratejik üstünlüğünü nasıl sağlarız ona göre
belirleyeceğiz, yatırımları ona göre yapacağız. Yani, burası Karadeniz Bölgesi,
burada yapalım; şurası doğu, güneydoğu, orada yapmayalım, şurada yapalım... Bu
anlamda ifade ettiğimiz bir sözcüktür, bir anlatımdır. Öyle anlaşılması
gerekir. 
Teşekkür
ediyorum.
BAŞKAN
– Teşekkür ediyorum Sayın Yazıcı. 
VIII.- MECLİS ARAŞTIRMASI (Devam)
A) Ön Görüşmeler (Devam)
1.- AK PARTİ Grubu adına, Grup Başkan
Vekilleri, Kayseri Milletvekili Mustafa Elitaş, Amasya Milletvekili Mehmet Naci
Bostancı, Aksaray Milletvekili İlknur İnceöz, Çanakkale Milletvekili Bülent
Turan ve İstanbul Milletvekili Mehmet Muş’un, Fethullahçı terör örgütü FETÖ’nün
15 Temmuz 2016 tarihli darbe girişimi ile bu terör örgütünün faaliyetlerinin
tüm yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/276) (Devam)
2.- CHP Grubu adına, Grup Başkan Vekilleri,
Ankara Milletvekili Levent Gök, İstanbul Milletvekili Engin Altay ve Manisa
Milletvekili Özgür Özel’in, Fethullahçı terör örgütü FETÖ’nün 15 Temmuz 2016
tarihli darbe girişimi ile bu terör örgütünün faaliyetlerinin tüm yönleriyle
araştırılarak alınması gereken önlemlerin belirlenmesi amacıyla Meclis
araştırması açılmasına ilişkin önergesi (10/277) (Devam)
3.- MHP Grubu adına, Grup Başkan Vekili
Manisa Milletvekili Erkan Akçay’ın, Fethullahçı terör örgütü FETÖ’nün 15 Temmuz
2016 tarihli darbe girişimi ile bu terör örgütünün faaliyetlerinin tüm
yönleriyle araştırılarak alınması gereken önlemlerin belirlenmesi amacıyla
Meclis araştırması açılmasına ilişkin önergesi (10/278) (Devam)
4.- HDP Grubu adına, Grup Başkan Vekilleri,
Diyarbakır Milletvekili İdris Baluken ve Diyarbakır Milletvekili Çağlar
Demirel’in, Fethullahçı terör örgütü FETÖ’nün 15 Temmuz 2016 tarihli darbe
girişimi ile bu terör örgütünün faaliyetlerinin tüm yönleriyle araştırılarak
alınması gereken önlemlerin belirlenmesi amacıyla Meclis araştırması açılmasına
ilişkin önergesi (10/279) (Devam)
BAŞKAN
– Evet, önerge sahipleri adına ilk söz Aksaray Milletvekili İlknur İnceöz’e
aittir. (AK PARTİ sıralarından alkışlar) 
Buyurun
Sayın İnceöz.
Süreniz
on dakikadır.
İLKNUR
İNCEÖZ (Aksaray) - Sayın Başkan, değerli milletvekili arkadaşlarım; FETÖ
paralel devlet yapılanması, Fethullahçı terör örgütünün 15 Temmuz 2016 akşamı
gerçekleştirmeye çalıştığı darbe girişimiyle ilgili araştırma önergesi üzerine
önerge sahibi olarak söz aldım. Bu vesileyle yüce heyetinizi, Gazi Meclisimizi
saygıyla selamlıyorum. 
15
Temmuz darbe girişimi gerçekleştirildiği akşam da burada milletvekili
arkadaşlarımız vardı, Gazi Meclis unvanının yanında da gazi milletvekilleri
unvanı da eklenmiş bulundu. (AK PARTİ ve CHP sıralarından alkışlar) 
Evet,
bence asrın en uzun gecelerinden biriydi. O gün burada, Parlamentoda bulunan
arkadaşlarımızda, hiçbirimizde hiçbir endişe yoktu, onu özellikle belirtmek
istiyorum. Herkesin sokağa döküldüğü, hain darbe girişiminin gerçekleştirildiği
sıralarda bedenlerini tanklara siper eden, F16’lara, helikopterlere meydan
okuyan ve bu uğurda canlarını kahramanca vermeyi göze almış şehitlerimize başta
Allah’tan rahmet, yaralılarımıza şifa diliyorum. 
Burada
o gece yaşananlardan dolayı özellikle Başkomutanımız, Cumhurbaşkanımız Sayın
Recep Tayyip Erdoğan’ı, Başbakanımızı, bakanlarımızı, Gazi Meclisin gazi
milletvekillerini; darbe girişiminin püskürtülmesinde dünyaya kahramanlık
örneği gösteren, vatansa can verme konusunda her şeyi teferruat olarak gören,
vatanı için canını vermekten çekinmeyen en başta da aziz milletimizi Gazi
Mecliste gazi milletvekilleri huzurunda özellikle yürekten selamlıyorum, saygı
ve hürmetlerimi aziz milletimize arz ediyorum. 
Bununla
beraber, 15 Temmuz gecesi gerçekleştirilmeye çalışılan darbe girişiminde şu
ayrımı yapmamız gerekmektedir: Askerin içerisinde ama askerin tamamı değil.
Üniformalıların tamamını bu itham altında bırakmamamız gerekmekte. Onlara karşı
çok kahramanca, çok çetin mücadele veren askerlerimize, emniyet mensuplarımıza
da buradan şükranlarımı arz ediyorum. Ve yine o gece burada bulunan
milletvekillerimize, parti ayrımı yapmaksızın, bütün siyasi görüş
farklılıklarımızı bir kenara koymak suretiyle burada yekvücut olan
parlamenterlere ve bizim sözcümüz olan, burada konuşmalarımızı, Sayın
Cumhurbaşkanımızın, Başbakanımızın, televizyonlara bağlanarak bir şekilde bu
darbe girişimini halka duyurmamızda etkili olan bütün medya kuruluşlarına da
yürekten teşekkür ediyorum. Bu duruş, geçmiş döneme baktığımızda, geçmiş darbe
girişimlerine baktığımızda, netice alınmış ihtilallere baktığımızda Türkiye’de
millet olarak ilk kez sergilenmiş bir duruştu; o anlamda da bu çok önemliydi.
Sayın
Başkan, değerli milletvekili arkadaşlarım; bu FETÖ terör örgütüne özellikle
diyoruz ki: “Paralel devlet yapılanması.” Bunu şunun için söylüyoruz: Çok
sinsi, çok hain bir terör örgütüyle karşı karşıyayız. Burada bu terör örgütü
yıllarca devlet içine sızmış, girmiş, bir şekilde devletin, askeriye de dâhil
olmak üzere, Türk Silahlı Kuvvetleri de dâhil olmak üzere pek çok kademesini
ele geçirme gayreti içerisinde olmuş ve en son görmediğimiz bir yüzünü de 15
Temmuz günü akşamı hep birlikte gördük. Elinde kendi kullanımına verilmiş, düşmanlara
karşı savunmada kullanımına verilmiş aletleri edevatları, teçhizatları, eğitim
almış, önemli kademelerde bulunan askerlerin, destekçilerinin, o topları,
tankları, tüfekleri, helikopterleri, F16’ları aziz milletimize çevirdiğini… Ve
ilk kez de bir şeye tanıklık ettik ki, bu çok önemli, bütün girişimlerden,
darbe girişimlerinden, darbelerden ayıran bir başka özellik de savaş ortamında
dahi bombalanmayan Gazi Meclis, ilk kez bir terör örgütü tarafından bombalarla
hedefe konulmuş, Sikorsky helikopterlerle buraya asker indirilmeye çalışılmış
ve ciddi manada bu bölgede de bir çatışma alanının oluşturulduğu görülmüştür.
Ankara’da özellikle Meclis, Genelkurmay, Cumhurbaşkanlığı Külliyesi, MİT,
Gölbaşı dâhil olmak üzere…
SİBEL
YİĞİTALP (Diyarbakır) – Şırnak…
İLKNUR
İNCEÖZ (Devamla) – …İstanbul’da Boğaz Köprüsü gibi yerler dâhil olmak üzere bir
hareketlilik başlamış ve Türkiye’deki önemli kurumlar, TRT gibi, işte yayın
yapan CNN gibi kanallarda bağlantıyı kesmek için buralar da işgal altına
alınmaya çalışıldı. Eli kanlı bir terör örgütünün “asrın en uzun gecesi”
dediğimiz darbe girişimine hep beraber ne yazık ki… Bizler 1980 ihtilalinde
daha küçüktük, en yakın 28 Şubat 1997 sürecini gördük, 27 Nisan e-muhtırasını
gördük ve diğer darbe girişimlerinin varlığından bahsedildi ama hep beraber bu
kanlı terör örgütünün eylemine, darbe girişimine tanıklık ettik. O gece Sayın
Cumhurbaşkanımızın, Başkomutanımızın telefonla bağlanıp milletimizi meydanlara
daveti de bu darbe girişiminin belki seyrini değiştirmede, “Ne oluyor?” diye
her birimizin kafalarında soru işareti oluştuğu bir ortamda Sayın
Başbakanımızın açıklamalarıyla birlikte çok aydınlatıcı olmuş ve işte “Vatan
mevzubahisse gerisi teferruat.” diyerek aziz milletimiz sokaklara dökülmüştür.
Bu anlamda, ben, şükranlarımı özellikle arz ediyorum. 
Burada
çok önemli hikâyeler var, her bir vatandaşımızın, şehitlerimizin,
yaralılarımızın ayrı ayrı belki yıllarca anlatılacak hikâyeleri var. Ama şunu
da söylemeden geçemeyeceğim: Eğer geçmiş darbeler, muhtıralar, birtakım girişimler,
ihtilallerde zamanında sonuç alınmış olsaydı, örneğin 1960 ihtilali
engellenebilmiş olsaydı -milletimiz orada haber alıp ne olupbittiğini- o zaman
bir Başbakanımız asılmayacak, bakanlarımız asılmayacak ve ne yazık ki siyasi
tarihimize döndüğümüzde 1960 ihtilali bir kara leke olarak orada durmayacaktı. 
Bakın,
1960 ihtilali olduğunda kişi başına düşen millî gelirimiz o dönemde 583 dolar.
Bir bakıyorsunuz, ihtilal gerçekleşiyor, on yılda sağlanan büyüme bir anda
düşüyor, 159 dolardan 583 dolara çıkmış olan millî gelir 224 dolar düşüyor yedi
ay gibi kısa sürede ve 359 dolarlara düşüyor. Burada darbelerin ülkeler
açısından ekonomik boyutu var, darbelerin ülkeler açısından… Ki hep bunları
yaşadık, 28 Şubat süreci en önemli insan kaynağı israfının yapıldığı bir
darbedir. Kadınlarımızın başörtülü diye bir kenara bırakıldığına, eğitim
hakkından yoksun bırakıldığına, darbelerin ülkelerin geleceklerine nasıl ipotek
koyduğuna da geçmiş ihtilallerde ve darbelerde hep birlikte tanıklık yapmış
bulunmaktayız. İşte bu darbeyi, bu darbe girişimini diğer darbelerden ayıran
ise bu yönüyle en kanlı oluşu, devlet içindeki sızmalarla, yapılanmalarla bunun
gerçekleşmiş olması da ne yazık ki 15 Temmuz gecesi gerçekleştirilen darbeyi de
bu yönüyle ayrı bir yere koymakta. Bunu söylerken bugüne kadar girişilmiş,
girişilmeye teşebbüs edilmiş tüm darbeleri, darbe teşebbüslerini, muhtıraları
da bir kez daha aziz milletimizin huzurunda kınıyor, lanetliyor, “Aslolan egemenlik
kayıtsız ve şartsız milletindir.” diyorum ve milletimizde ve milletimizin
temsilcilerinde de bu irade olduğu sürece de böyle kalmaya devam edecektir,
bundan hiç kimsenin şüphesi olmasın. 
Burada
özellikle bir konuya da değinmeden geçemeyeceğim. Geçmiş dönem içerisinde 17 ve
25 Aralık olayları gerçekleştiğinde bunun net olarak bir darbe girişimi
olduğunu söylemiştik. O komisyonda çalışmış, o tutanaklara bakmış, incelemiş
bir kardeşiniz olarak şunu belirtmek istiyorum: Burada çok daha önceden
ifadelerin alındığını, çok daha önceden dönemin Başbakanının ifadeleri söylenmek
suretiyle aslında 17 ve 25 Aralık girişiminin de bir siyasi suikast olduğunu,
her ne kadar kanlı olmasa da asıl olanın millet iradesine dem vurmak olduğunu
burada da bir kez daha belirtmek istiyorum. 
Değerli
milletvekilleri, burada hem 15 Temmuz gecesi sergilenen birliktelik hem dün,
üst, genel başkanlar düzeyinde Sayın Cumhurbaşkanımızın kabulü, o günden bugüne
kadar tüm partilerin, parti milletvekillerimizin bir arada bu süreçteki dik
duruşu gerçekten tarihe not olarak düştü. Tarihe kara bir leke olarak düşen bu
darbe girişiminin yanında bu birliktelik ülkemizin eğer geleceği söz konusuysa,
ülkemizin gelişimi söz konusuysa, istikbali söz konusuysa, istiklali söz
konusuysa nasıl bir arada bulunabildiğimize de örnek davranışların sergilendiği
bir süreçteyiz. Bu, bu yönüyle gerçekten takdire şayan. Bugün dört partinin hep
beraber kendi önergelerini vermek suretiyle oluşacak olan araştırma
komisyonundaki çalışmayı bu yönüyle de ben çok önemsiyorum. Şu açıdan çok
önemsiyoruz: Bu komisyonda yapılacak çalışmalarla öncelikle bu darbe
girişiminin nasıl gerçekleştirildiği, nasıl kendilerine yıllarca…
(Mikrofon
otomatik cihaz tarafından kapatıldı) 
İLKNUR
İNCEÖZ (Devamla) – Sayın Başkanım, sözlerimi tamamlayacağım. 
BAŞKAN
– Uzatmıyorum Sayın İnceöz, biliyorsunuz ama tamamlayın lütfen. 
İLKNUR
İNCEÖZ (Devamla) – Bir dakika içinde tamamlayacağım. 
ENGİN
ALTAY (İstanbul) – Pozitif ayrımcılık olabilir Sayın Başkan. 
BAŞKAN
– Peki, bitirin. 
İLKNUR
İNCEÖZ (Devamla) – Yıllarca kendilerini kamufle ettiği, darbe girişimini nasıl
gerçekleştirdiği, teşebbüs ettiği noktasında ve buradan yapılacak çalışmalarla
ilk kez tarihî bir kırılmanın yaşandığı 15 Temmuz akşamından itibaren bir
darbeyle bir daha yüzleşmemek için hangi tedbirleri almak lazım, neler yapmak
lazım bu konuda da bu araştırma komisyonunun önümüze, geleceğe ışık tutacak bir
çalışma olacağı kanaati içerisinde herkesin objektif, darbelere karşı dik
duracağı, her şeyi sorgulayacağı, verimli, etkin bir araştırma komisyonunun
kurulması noktasında da bu ortak çalışma bu yönüyle de tarihî bir öneme
sahiptir diyorum. 
Tüm
sürece katkı veren milletvekili arkadaşlarımıza teşekkür ediyor, araştırma
komisyonunda görev alacak, katkı sunacak arkadaşlarımıza şimdiden kolay gelsin
diyorum. Hepinizi saygı ve muhabbetle selamlıyorum. 
Teşekkür
ediyorum. (AK PARTİ sıralarından alkışlar) 
BAŞKAN
– Teşekkür ediyorum Sayın İnceöz. 
Önerge
sahipleri adına ikinci söz Muğla Milletvekili Ömer Süha Aldan’a aittir. 
Buyurun
Sayın Aldan. (CHP sıralarından alkışlar) 
Buyurun.

ÖMER
SÜHA ALDAN (Muğla) – Teşekkür ederim. 
Sayın
Başkan, değerli milletvekilleri; 15 Temmuz gecesi amaçlanan şey gerçekleşmiş
olsaydı biz burada olmayacaktık. Parlamento tamamıyla feshedilecekti. Belki
bizim yerimize bir başkaları gelip burada oturacaktı. Türkiye Cumhuriyeti
önemli bir badireyi, önemli bir sorunu atlatmıştır. Bu oldukça sevindirici bir
gelişme. Keza, bu işin kotarılmasında canını ortaya koyan, yaşamlarını yitiren
pek çok insanımız oldu, onlara Allah’tan rahmet diliyorum. Pek çok insan
yaralı, belki sakat kalacak. Onlar da gerçekten bugün burada oturmamızın en
önemli aktörlerinden biridir. Onlara çok büyük bir şükran borçluyuz ama şunu da
demeden geçemeyeceğim. Bu insanların özverisini değerlendirirken terör
örgütünden yana tavır koymadılar, bu ülkenin parlamenter sisteminden yana tavır
koydular diyerek, ha üstünlük bizde deyip geçemeyiz. Acaba biz bazı şeyleri ne
kadar doğru yaptık? Bu işin bu noktaya gelmesinde bizim ne kadar sorumluluğumuz
var? Hiç bunu sorguluyor muyuz? “Oldu ama önlendi.” demenin ve bunun üzerine
bir zafer inşa etmeye çalışmanın anlamı yoktur. Aslında sorulması gereken şey,
olmamalıdır, neden olduğu değildir. “Oldu, önledik.” Hayır, olmamalıdır. 
Bir
konuya daha dikkat çekmek istiyorum. Bu kürsüden defalarca, “Artık bu ülkede
demokrasi tam anlamıyla yerleşti, artık darbeler dönemi bitti, bu ülkede bir
daha darbe olmayacaktır.” diye bas bas bağıran siyaset adamlarının ne kadar
siyaseten öngörüsüz olduğunu, ne kadar Türkiye gerçeğinden uzak olduğunu da
anlamış olduk. Acı bir şekilde anlamış olduk. İnsanlar yaşamlarını verdiler bu
uğurda ve bu da çok önemli bir sorun. 
Tabii
biz bu noktaya gelirken belli sorunlar var. Bir, belli ki istihbarat zafiyeti
var. Bir şeyler dönüyor, bir şeyler kotarılıyor, darbe olduğu zaman kimin hangi
göreve atanacağına dair sayfalar dolusu dokümanlar hazırlanıyor ama istihbarat
birimlerinin bundan haberi yok ya da var, bir de bakıyorsunuz 2 tane kuvvet
komutanı gitmişler düğünde geziyorlar, ne işleri varsa?
İşin
bir diğer yönü: Böyle bir Türk Silahlı Kuvvetleri içerisinde bir çete
örgütlenmesinin görmezden gelinmesidir. Yıllar itibarıyla atamalarla bunların
hep korunmuş olmasıdır. Bunları hem siyasi otorite görüyor hem Silahlı
Kuvvetler içindeki egemen güç görüyor. Bunlar da hep göz ardı ediliyor. Bir
diğer önemli sorun: Memleket üzerinde iç ve dış düşmanların rahatça oyun
oynayabileceği bir ortam yaratılmasıdır. Bunlar görünürdeki nedenlerdir. Ama
Türkiye darbelerin yaşandığı bir ülkedir. Bunun temel nedenlerine baktığınız
zaman şunu görüyorsunuz: Bir demokratikleşme sıkıntısı var. Bir, “Hep bizim
oğlanlar.” anlayışı var, “Hep bizden olan insanlar.” anlayışı var. Eğer bir
kurumda 10 kişi aynı düşüncedeyse oradan bir örgüt çıkar ama o kurumdaki 10
kişi farklı düşüncelerden oluşan insanlardan oluşuyorsa oradan konsensüs çıkar,
orada darbe ortamı oluşmaz ve böyle bir yapıyı ne yazık ki Türkiye
oluşturmuştur. 
Böyle
bir araştırma komisyonuna gerek var mıdır? Vardır. Ama temel sorunlarımızdan
bir tanesi şu: Bence bu komisyonun üyeleri eşit sayıda olmalıdır. Dört siyasal
parti de eşit milletvekiliyle bu komisyona katılmalıdır. Bunu iki nedenle
söylüyorum: Bir tanesi, yargısal faaliyete konu olan bir olayla ilgili Mecliste
soruşturma komisyonu kurulamaz. Uzun vadede, yargıdaki süreçle buradaki
komisyonun çatışma olasılığı gündemdedir. İkinci bir durum ise, yine 24’üncü
Dönemde bir Darbeleri Araştırma Komisyonu kuruldu; bütün darbeler bir tarafa
bırakıldı, iktidar çoğunluğuyla sadece 28 Şubat süreci değerlendirmeye alındı.
Burada toplanan donelerle 28 Şubat operasyonu başlatıldı. Bu doğru bir yaklaşım
değildir ve hem hukuksal anlamda hem de fiilen sorun yaşamak istemiyorsak bence
bu komisyonu, normal komisyonlar, ihtisas komisyonları dışında bir Anayasa
Uzlaşma Komisyonu gibi bir yapıda oluşturmakta fayda vardır ve geçen dönemdeki
duruma da dönebiliriz. 
Keza,
bu komisyonda dikkat çeken şeylerden bir tanesi… Gerçekten tuhaf işler var.
Yani, bir darbe yapacak insanları düşünün, bu kişi Avrupa Yakası’nı tutuyor,
Anadolu Yakası’nı serbest bırakıyor. Bu darbeciler, asker kanadındaki herkesi
yakalıyorlar, siyasi kanattaki hiç kimseye dokunmuyorlar; muhalefet de dâhil,
iktidar da dâhil. Bu kişiler ne hikmetse TRT’yi ele geçiriyorlar ama özel
televizyonların hepsi bangır bangır bağırıyor. Evet, bir tuhaflık var; evet,
buna ilişkin bazı kuşkularım da var ama buradan paylaşamayacağım ne yazık ki.
Dilerim, komisyonda bunların ayrıntısına girilir, Türkiye’de bazı gerçekler
ortaya çıkar.
Empati
konusunda sorunlarımız var, hukukun üstünlüğüne inanç konusunda sorunlarımız
var. Demin İlknur Hanım 1960 ihtilalindeki gelir dağılımındaki düzensizlikten
ya da azalmadan bahsetti ama şu da bir gerçektir: 12 Eylül 1980 darbesi
Türkiye’deki işçi hareketini bastırmak için yapılmıştır; Türkiye’deki
sermayenin arzuladığı ucuz iş gücüne ortam sağlayan, sendikal örgütlenmeyi
önlemeyi amaçlayan bir darbe girişimidir, bunu da görmek lazımdır. Darbe, sonuçta,
ezilen, yoksul, yoksun, mazlum insanların tepesine biner. Bunu da her hâlükârda
görmek lazım. Kaldı ki sadece karşımızda… Evet, karşımızda bir çete vardır; Türkiye
büyük bir badireden kurtulmuştur gerçekten, bir cunta vardır ama şunu göz ardı
etmemek lazım: Sadece suçlu o örgüt, terör örgütü, çete değildir. Bu yapı o tip
çeteleri ya da çetecikleri oluşturmaya elverişlidir. Türkiye'nin en büyük
sorunu demokratikleşmedir, empatidir. Şimdi, bazı insanların yerini kiminle
dolduracaksınız? Ha, illa “Ben şu düşünceden insanlarla dolduracağım.”
diyorsanız, “Benim kardeşlerim dolduracak burayı.” diyorsanız, o kardeşler bir
gün gelir karşınıza dikilir. 
Fransız
Devrimi’nin en önemli sonuçlarından bir tanesi devrimin çocuklarını yemesidir.
Türkiye’de iktidara egemen olan anlayış bir koalisyon içgüdüsü içerisinde bir
araya geldi ve iktidara egemen oldular, yavaş yavaş toplumun ve ülkedeki
bürokrasinin her alanına yayıldılar. İş geldi, geldi, bir süre sonra güç
savaşına dönüştü. İşte, “devrimin çocukları yemesi” kavramı budur. Bu, bir
karşı devrim hareketiydi ve o çocuklar birbirini yedi ve boğazlamaya
başladılar.
Sayın
milletvekilleri, tabii, bu yapıyla ilgili ilginç bir örnek vereceğim size:
Ankara’da bir başsavcı vekili vardı, bu yapının önemli insanlarından bir
tanesiydi ama bunun emir aldığı kişi kendi özel korumasıydı yani koruma
polisinden emir alıyordu o başsavcı vekili. Böyle bir tabloyla yüz yüzeyiz. 
Ama
bu noktada işin cadı avına dönüştüğüne ilişkin kaygılarımız vardır. Binlerce
insan şu anda gözaltında ve bizim partimiz, benim de içinde bulunduğum, bu işi
takiple yükümlü bir komisyon oluşturdu, onlarca başvuruyla yüz yüzeyiz. İşte,
bu cemaatle hiç ilgisi olmadığını iddia eden, başka düşünceden olduğunu
söyleyen insanlar var. Bir fırsatçılık gözlemlemeye başladık. “Fırsattan
istifade herkesi bu torbaya koyalım, sorunlu kişileri defedelim.” anlayışı
içerisinde, taşeronda çalışan işçiler bile işten atılır duruma gelmiştir. 
Birkaç
gün önce bizim belediyelerden bir tanesindeki bir görevli, işçi sosyal medyada
bir şey paylaşmış. Paylaştığı şeyden dolayı hemen ihbar ediliyor ve kişi
tutuklanıyor. Bizim belediye başkanı yanına yazı işleri müdürünü alıyor, o
hâkime gidiyorlar, diyorlar ki: “Efendim, burada bir suç var mı,
yazdıklarında?” Hâkimin cevabı: “Hayır.” “Peki, neden tutukladınız?” dedikleri
zaman “Ben tutuklamazsam beni tutuklarlar.” diyor. Türkiye’de yargının geldiği
durum da budur. Hükûmet yetkililerini bu konuda uyarıyorum. 
(Mikrofon
otomatik cihaz tarafından kapatıldı) 
ÖMER
SÜHA ALDAN (Devamla) – Lütfen, bu işi cadı avına dönüştürmeyin diyorum ve yüce
Meclisi saygıyla selamlıyorum. (CHP sıralarından alkışlar) 
BAŞKAN
– Çok teşekkür ediyorum Sayın Aldan.
Söz
sırası önerge sahipleri adına Muğla Milletvekili Mehmet Erdoğan’a aittir.
Buyurun
Sayın Erdoğan. (MHP sıralarından alkışlar) 
MEHMET
ERDOĞAN (Muğla) – Sayın Başkan, değerli milletvekilleri; 15 Temmuz 2016
gecesinde yaşanan darbe girişiminin sebep ve sonuçlarının araştırılarak
alınması gereken önlemlerin belirlenmesi amacıyla vermiş olduğumuz önerge
hakkında Milliyetçi Hareket Partisi Grubu adına söz almış bulunmaktayım. Bu
vesileyle yüce heyetinizi saygıyla selamlıyorum. 
Sözlerime başlarken, 15 Temmuz gecesi darbeye karşı
mücadele sırasında şehit olan polislerimize, askerlerimize ve vatandaşlarımıza
Cenab-ı Allah’tan rahmet diliyorum. Yine bu vahim olaylar sırasında yaralanan,
başta Emniyet Genel Müdürlüğü Terörle Mücadele Dairesi Başkanı Turgut Aslan
olmak üzere tüm yaralılarımıza acil şifalar diliyorum. 
Yine bugün Diyarbakır ve Van’da meydana gelen roketli
ve bombalı saldırılarda şehit olan 2 askerimize ve yaralı olan 3 askerimize
Cenab-ı Allah’tan rahmet ve acil şifalar diliyorum.
Her şeyiyle mükemmel olmasa da insanlığın tatbik
edebildiği, mahzurları en az olan sistem demokrasidir. Demokrasinin işlemesinde
şimdiye kadar karşılaştığımız sıkıntıları bir kenara bırakmalıyız, yaşanan
olaylardan ders alarak demokrasiye sahip çıkmanın, demokrasiyi bütün kurum ve kurallarıyla
yaşatmanın ne kadar önemli olduğunu bugün bir daha görmeliyiz. Bu olaylar
vesilesiyle başlayan uzlaşma ve diyalog ortamının sürdürülmesini
sağlayabilmeliyiz.
Önümüzdeki günlerde, elbette yaşananların muhasebesi
yapılacak ancak muhasebesi yapılmayacak tek şey, 15 Temmuz gecesi aziz Türk
milletinin demokrasiye, devletine sahip çıkma konusunda gösterdiği şuurlu,
sorumlu ve kararlı tutumudur. Eğer 15 Temmuzda yaşananlar bir imtihansa bu
imtihanın muhatabı Türk milletidir ve Türk milleti bu imtihanı başarıyla
kazanmıştır. Ben de bu zor sınavı başarıyla geçen Türk milletinin bir ferdi
olmaktan ve Türk milletinin hizmetinde bir milletvekili olmaktan dolayı gurur
duyuyorum.
Aziz Türk milletinin 15 Temmuz gecesi ve sonrasında
ortaya koyduğu tavır, yüce milletimizin teveccühüyle oluşan Parlamentomuza da
ciddi sorumluluklar yüklemektedir. Milliyetçi Hareket Partisi bugüne kadar hep
sorumlu davranmıştır. Milliyetçi Hareket Partisinin devletiyle, milletiyle,
cumhuriyetle, demokrasiyle ve milletimizin ortak değerleriyle hiçbir zaman,
hiçbir devirde sorunu olmamıştır. Demokrasi üzerindeki en önemli tehdit, ara ve
kara rejim arayışlarındaki odaklardır. Ancak siyasal iktidarların dayatmacı,
başına buyruk ve çatışmacı siyaset anlayışı da bu niyet sahiplerine fırsat vermekte,
demokrasi dışı arayışların toplumsal zemin ve taban bulmasına imkân
sunmaktadır. Bu sıkıntıların çözümü için demokrasiyi özümsemek, muhalefeti iyi
dinlemek ve dikkate almak lazım. Sayın Genel Başkanımızın geçmişte yaptığı
uyarıları o zaman dinlemediniz, bari şimdi dinleyin ve dikkate alın ki bu
sıkıntıları tekrar yaşamayalım.
Gelinen
noktada, darbe başarılamamıştır, ancak başta Türk Silahlı Kuvvetleri olmak
üzere, kurumlarımız yıpratılmaya çalışılmakta, asker ile polis, asker ile
vatandaş karşı karşıya getirilmeye çalışılmaktadır. Bir avuç terörist yüzünden
kurumlarımızın yıpratılmasına göz yumamayız, izin veremeyiz. 
Sayın
Başkan, değerli milletvekilleri; yaşadığımız olağandışı dönemden bir an önce
normal sürece dönmeliyiz. Ekonominin bir an önce bu olayların etkisinden
kurtarılması, sosyal hayatın ve iş hayatının süratle normalleşmesi
sağlanmalıdır. Ekonomi durursa eğer, bu ortamda bunu tekrar harekete geçirmek
oldukça zor olacaktır. 
Ortadaki
tablo, neresinden bakılırsa bakılsın çok vahimdir. Milletçe, tabii ki
sağduyumuzu koruyarak olup biteni çok iyi değerlendirmemiz ve “Biz buraya nasıl
geldik?” sorusunu doğru sormamız, bu soruya cevapları doğru aramamız lazım
çünkü burada eğer teşhisi doğru koyamazsak yani şu andaki bu darbe cenazesinin
otopsisini doğru yapamazsak, olay yeri incelemesini doğru yapamazsak yarın
tedavide uygulayacağımız reçeteyi de doğru belirleyemeyiz, dolayısıyla buna
benzer olaylarla tekrar karşılaşma riskimiz olur. Bu bakımdan, elinizdeki bu
fırsatı çok iyi ve çok doğru kullanmak lazım. 
Paralel
devlet yapılanması ve Fethullahçı terör örgütünün kamunun her noktasına
sızdığı, son günlerde -sayısını tam olarak bilmemekle beraber- 50 binden fazla
kamu görevlisinin açığa alındığı dikkate alınırsa içine sızamadığı bir devlet
kurumu olmadığı ortadadır. Hatta bu sızma o seviyeye ulaşmıştır ki
Cumhurbaşkanının Başyaveri, Cumhurbaşkanlığı Muhafız Alayı, Genelkurmay
Karargâhı, yüksek yargı, emniyet teşkilatı, Millî Eğitim -tabii, bunu sayarak
çoğaltmak mümkün- velhasıl devletin bütün kurumları bu paralel yapı tarafından
kuşatılmıştır. Bugün ise “Biz buraya nasıl geldik?” sorusunu hep birlikte
soracağız ve buna bir çıkış arayacağız. Bu bahsedilen kurumların birçoğuna kamu
personeli olarak girebilmek için ciddi sınavlar yapılmaktadır. Geçmiş yıllarda
yapılan sınavlar şaibelerle doludur. Bu şaibelerin açıklığa kavuşturulması
cemaatin kamuya nasıl sızdığının ortaya çıkartılması noktasında önemli bir yol
gösterici olacaktır. Askerî okullar, polis okulları ve yargı mensupları gibi
kamu personelinin çoğunun güvenlik soruşturmasına tabi personel olduğu göz
önüne alınırsa istihbarat yapımızın da yeniden gözden geçirilmesi gerektiği
açıktır. 
Yaşanan
süreçte en önemli husus hukuktur, adalettir. Bu manada, hem yargının bu
örgütlerden arındırılması hem de vatandaşlarımızın yargıya olan güvenini
artıracak, yargının itibarını yükseltecek çalışmaların muhakkak yapılması
lazım. Adalet mülkün temelidir, adalet olmazsa devletin bekasının sağlanması
mümkün değildir. 
15
Temmuzdan bu yana on binlerce personel açığa alınmıştır. Açığa almalar
konusunda, kurumlara sızan FETÖ’cülerin hedef saptırdığı iddiaları da vardır.
Yani Fethullahçı olmamasına rağmen o Fethullahçılar kendilerini kamufle etmek
için başkalarının isimlerini vererek kamuoyunu yanıltmaktadırlar. Bu kadar kısa
sürede bu kadar çok personelin açığa alınması bunlarla ilgili yürütülecek idari
ve adli soruşturmayı güçleştirecektir. Bu açığa alınma konusunda da dikkatli
davranılması gerekmekte, suçsuz insanları rencide edecek bir yanlışa
düşülmemesi gerekmektedir. Bu minvalde, şahsıma ve partimize ulaşan bilgiler
ışığında, bazı hataların da olduğu ortadadır. Kurunun yanında bir tane de olsa
yaşın hakkını savunmak da adalete inanan herkesin görevidir.
Devlet
bu hainlerden muhakkak temizlenmelidir ama bu işlem hakka, hakkaniyete uygun
bir şekilde yapılmalı, kamu vicdanı incitilmemelidir. Devlet bir paralelden
kurtarılmaya çalışılırken yeni paralellere alan açılmamalıdır, yeni paraleller
ihdas edilmemelidir. Bu konuda da Hükûmeti ve yetkilileri ikaz etmek istiyorum.

15
Temmuzda yaşanan terör saldırısıyla daha hızlı mücadele edilebilmesi için ülke
genelinde olağanüstü hâl ilan edilmesini Milliyetçi Hareket Partisi olarak
desteklediğimizi daha önce ifade etmiştik. Bu süreçte elbette 15 Temmuz günü
yaşadığımız terör olaylarının, darbe girişiminin muhatabı olan Fethullahçı
terör örgütü birinci hedeftir. Ancak ülkemizde faaliyet gösteren ilk ve tek
örgüt Fethullahçı terör örgütü ya da paralel devlet yapısı değildir. Bu sebeple
bu olağanüstü hâl süreci devam ederken PKK, PYD, IŞİD, DHKP-C ve diğer terör
örgütleriyle de başta kamu kurumlarına sızan unsurları olmak üzere tam
anlamıyla ve doğru bir şekilde mücadele edilmelidir. Bir terör örgütüyle
mücadele edilirken diğer terör örgütleri göz ardı edilmemelidir. Bu fırsat doğru
ve yerinde kullanılmalıdır. 
Diğer
önemli hususlardan birisi de 15 Temmuzda yaşanan darbe girişiminin dış
bağlantılarının araştırılması ve tespit edilmesidir. Bu konuda kesin sonuçlara
ulaşılmadan, devlet yetkilileri tarafından ileri geri konuşulmasının da
sakıncaları muhakkak dikkatle takip edilmelidir. Yani dış bağlantıları, başka
ülkeleri muhatap alırken bu konuda önce titizlikle çalışmalar yapılmalı, hangi
terör örgütünün hangi ülkeyle hangi şekilde bağlantısı var, bu ortaya doğru
konduktan sonra bu işin üzerine ciddiyetle gidilmelidir. 
Terör
örgütlerinin finansman kaynaklarının kurutulması konusunda da kalıcı tedbirler
alınmalıdır. Bakın, ben bunu daha önce de dile getirdim. Paralel yapıyla
mücadele konusunda kayyum atanmış birçok şirket bulunmakla beraber diğer terör
örgütlerine finansman sağlayan hiçbir kurum, kuruluş ya da şirkete bugüne kadar
kayyum atanmamıştır. Bu konuda da fırsat varken yetkililerin bütün terör
örgütlerine aynı muameleyi yapmasını ve kamu vicdanını sızlatacak bir yanlışa
düşmemesini diliyor, kurulacak komisyonun hayırlı hizmetlere vesile olması
dileğiyle yüce heyetinizi saygıyla selamlıyorum. (MHP ve CHP sıralarından
alkışlar)
BAŞKAN
– Teşekkür ediyorum.
Önerge
sahipleri adına son söz İstanbul Milletvekili Celal Doğan’a aittir.
Buyurun
Sayın Doğan. (HDP sıralarından alkışlar)
CELAL
DOĞAN (İstanbul) – Sayın Başkan, değerli milletvekilleri; Türk siyasi tarihinin
en kötü günlerinden çıkarak bir komisyon kurulması konusunda yapılan bir Meclis
toplantısında konuşma sırası bana geldi ve en son konuşmacıyım galiba ben de.
Bu nedenle, mümkün olduğu kadar çizdiğiniz tablo ve tesanüte riayet ederek
konuşmama dikkat edeceğim. Ancak, biraz önce Sayın Bakan da saydı, diğer
konuşmacılar da belirttiler, bir insan ömrünün elli yıllık süresinde, sayacağım
bu isimler hep darbelerin isimleridir. 1960 ihtilali, 12 Mart 1971, 12 Eylül,
28 Şubat, 28 Nisan, arkasından Sarıkız, Ayışığı, Yakamoz, Eldiven -tırnak
içinde- Balyoz, Ergenekon, casusluk ve en son 15 Temmuz Fethullahçı örgütün
müdahalesi, daha doğrusu akim kalan teşebbüsü. 
Elli
yıla sığmış bir darbeler tarihini göz önüne aldığımızda, demokratik bir
cumhuriyette mi yoksa bir kabile devletinde mi olduğumuzun gözden geçirilmesi
gerekir. Kısacası, cumhuriyetimiz, demokrasi konusunda maalesef iyi imtihan
vermemiştir. Onun için yapılması gereken, herkesin şu günlerde diline pelesenk
ettiği: Bilahare nasıl darbeler olmamalıdır, darbelerin kaynağı nasıl
kurutulmalıdır? 
Bu
nedenle, bugüne kadar, özellikle 1960’tan sonra yapılan tüm müdahalelere hiçbir
şekilde Parlamento ve yüce Meclisler bir neşter vuramamışlardır. Bu neşteri
vuramama sonucu 15 Temmuzun tezahürü, açıkça bunun sonucudur. Bu darbenin de…
Yekdiğerlerinden çok farkları olan darbe teşebbüsüyle karşı karşıyayız. Diğer
darbelere baktığınızda bir ekonomik nedeni var, bir siyasi nedeni var, bir
dayandığı kitle var, bir süresi var en azından. Gördüğüm kadarıyla, bu darbenin
belki çözülmesi gereken en büyük şifresi, amacının ve süresinin ne olduğu
konusunda ciddi olarak araştırmalar yapılması gerekir. Belki de komisyonun
çözmesi gereken en büyük şifre, bu darbenin amacının ne olduğu ve hangi süreler
için buraya geldiği veyahut da devleti işgaldeki niyetin kalıcı mı olduğunun
net ortaya çıkarılması gerekir ki belki bu darbeye bir teşhis koyma şansı elde
edebiliriz. Bu nedenle, gördüğüm kadarıyla, partilerde konsensüs var, bu
sevindiricidir. Diğer darbelerin her birisi, aslında, keşke vaktiniz olsa,
birer gündem maddesi yapılsa ve her hafta bir darbe tartışılsa gerçekten yakın
tarihe ışık tutacak nice belgelerle karşılaşırız ve bu darbeleri yapanların
hepsi de yüce ufuklar, yüce emeller, yüce ideallerle ortaya çıkmışlardır, hepsi
de demokrasiyi ve ülkeyi kurtarmak iddiasıyla ortaya çıkmışlardır. Tıpkı Tarzan
filmlerindeki gibi, Tarzan’ın kızı kurtarması gibi kendilerini kurtarma
çabasının dışında hiçbir şey yapmamışlardır. Yaptıklarının sonucu şudur:
Tamamen kendi hukuklarını yaratmışlardır. Bana 60 ihtilalinin, 12 Eylülün, 12
Martın yarattığı bir demokratik hukuktan bahsedebilir misiniz? Kendi hukuklarıyla
da yaptıkları kabahat ve suçları örtbas etmek, kendilerini teminat altına alma
hukukunu yaratmışlardır. Örneğin, 60 ihtilalindeki tabii senatörlük
müessesesine baktığınızda, futbol takımlarındaki Cumhurbaşkanlığı yedek
kulübesi gibidir ve ilanihaye senatördür. Kaldı ki, 12 Eylül 1980’e
baktığınızda, sıkıyönetim komutanları hakkında dava açılmaması Anayasa hükmüne
bağlanmıştır. Bu teşebbüsün akim kalması bence sevindiricidir, en azından kendi
hukuklarını yaratmamışlardır ama yaptıkları tahribat tümünden çok daha
yüksektir çünkü sadece ordu içindeki bir mesele değildir, ona münhasır bir olay
değildir. Yaratılan siyasi iklimin... Şahıslar üzerinde laflar söyleyerek
kimsenin yüzüne bir şey vurmak niyetinde değilim, öyle bir tarzım da zaten yok.
Siyasi iklim… Palazlanan bu hareketin sirayet ettiği Türkiye’nin kılcal
damarlarından temizlenme şansı çok zordur, çok zordur, belki de tıpkı kanser
hastası gibi metastaz olan bir hastalıktır, bir noktaya gelmiştir, mikrop her
tarafa sirayet etmiştir, her tarafında, açıkçası kalpte görülen rahatsızlık
beyne sıçramıştır. Eğitimdir, sağlıktır, sivil toplum örgütleridir, sermayedir,
bankalardır, ciheti askeriyedir ama ciheti askeriyedeki gerçekten
calibidikkattir. Ciheti askeriyedeki sıçrama tahtasına baktığınızda, özellikle
2006’dan sonraki aldıkları mesafe çok ciddi boyutlardadır. Eğer yanılmıyorsam,
verilen bilgiler -ki doğrudur- iyi ki derim, hiç olmazsa ellerini yanlışlıkla
çabuk tutmuş olmaları… Eğer dört yıl daha bu devam edebilseydi, komuta
heyetinde bir tek paralelci olmayan orgeneral dahi olmayacaktı, tüm kuvvet
komutanları paralelci olacaklardı. O nedenle, askeriyenin sevk ve idaresi
kendiliğinden hiyerarşik nizam olarak paralelin eline geçmiş olacaktı. Bu
nedenle, komuta heyetinin başında kim var? Genelkurmay Başkanı var. Genelkurmay
Başkanını, enteresandır, MİT Müsteşarı saat dörtte gönderiyor muavinini,
yetmiyor, kendisi gidiyor, uyarıyor. Nasıl becerdin Genelkurmay Başkanı olarak
ihtilal haberini almana rağmen kendini esir düşürmeyi? Nasıl kendini esir
düşürebildin? Bunu kimse beceremez, yoktur siyasi tarihimizde. İki: Birisi
düğüne gidiyor, bir başka kuvvet komutanı ihtilal haberine rağmen, teşebbüsüne
rağmen düğüne gidiyor. 
Şimdi,
tarihe baktığınızda enteresan şeylerle karşılaşıyoruz. Örneğin, bizim kuvvet
komutanlarının birisi de Jandarma Genel Komutanı, ismini şu anda tam telaffuz
edemeyeceğim, sekiz yıllık yaverine diyor ki: “Yunan askeri bana bunu
yapmazdı.” Yunan askerleriyle biz savaşmayalı seksen yıl oldu. Belli ki
Türkiye’den kopmuş, Türkiye’deki sorguların nasıl olduğunu bile bilmiyor yani
Filistin askısını bilmiyor, Çin işkencesini bilmiyor, nasıl elektrik verilir
bilmiyor; kopmuş Türkiye’den, alakası yok. Ama, sekiz yıldır yanında taşıdığı
adamı bir türlü tanıyamamış. Peki, bu komutan, başka komutanlar da var… Bir de
Genelkurmay Başkanını kendi yaveri kemeriyle bağlıyor. 
Şimdi,
size bir şey hatırlatacağım, Reşat Çiğiltepe’yi hatırlatacağım. Reşat Çiğiltepe
kimdir? Anafartalar’da bir komutandır, Mustafa Kemal’in verdiği emri bir saat
geç icra ettiği için intihar etmiş bir asker, bir paşadır veyahut da bir
albaydır. O paşaydı, intihar edecek adam seçebiliyordu yanına; bunlar kendisini
bağlayacak arkadaşlar seçebiliyorlar. (HDP ve CHP sıralarından alkışlar) 
Bu
nedenle, Sayın Başbakanımızdan ricam var, o da şu: Çok kısa sürede gideceğiniz
Askerî Şûra’ya lütfen bu komuta heyetiyle gitmeyiniz, lütfen bu kesimle
gitmeyiniz. İnşa edeceğiniz komuta heyetinin veya terfilerin bundan iyi olma
şansı yok. Hiçbirinin şahsıyla bir alacağım vereceğim yok. Sayısız general
dostum var; hepsi jantidir, gerçekten centilmen insanlardır ama bu sevk ve
idaredeki anlayışın Türkiye ordusunu dizayn etme hakkı yoktur. 
Belki
ileride komisyonlarda konuşacağız, bunların derdini, çaresini nasıl buluruz
diye konuşacağız. Konuşmamız gereken, asıl kaynağında kurutulması gereken
meselelerdir, bir. Ama beş dakika daha… Son dakika konuşuyorsunuz, bir
dakikanız kalıyor, bitirmek durumunda kalıyorsunuz. 
Bir
şey daha söyleyeceğim: Toplumsal birlikten bahsediyorsun, çok doğrudur;
toplumsal barıştan bahsediyorsun, çok güzeldir. Değerli, eskimeyen dostlarımın
olduğu Halk Partisinin mitingini tebrik ediyorum ama bir tek şu serzenişim var:
O manifestoda bir tek cümle keşke “toplumsal barışlar” olabilseydi. 
Bir
başka şey söylemek istiyorum: Halkların Demokratik Partisini şeytanlaştırmaya
devam etmenizde bir fayda yoktur, Türkiye’ye de bir faydası yoktur. Bütün
siyasi partilerin genel başkanlarını Cumhurbaşkanı çağırdı. Halkların
Demokratik Partisi, çok iyi biliyorum, saat on buçuktan itibaren dimdik darbenin
karşısında durdular ve Parlamentodaki bildiriyi de imzaladılar. 
Şimdi,
duvarların dili olsa, dağların dili olsa, mitinglerin dili olsa… İki genel
başkan Sayın Cumhurbaşkanına gitti. Ne iki genel başkanın kendisine sarf
etmediği bir laf kaldı ne Cumhurbaşkanının onlara sarf etmediği bir laf kaldı.
Ben yüzlerine ne dedikleri konusunu da tartışmıyorum. Hiç olmazsa bundan sonra
-Anadolu’da bir laf vardır, “Lütfen bir merhabanın yerini bırakın.” derler-
birbirinize merhaba edecek düzende siyaset yapmaya devam edin çünkü siyasette
kullandığımız dilin, vardığımız noktanın bir kısmında etkisinin bu olduğunu da
biliyorum. 
Kısacası,
değerli arkadaşlarım, söylemek istediğim şu: Manzara çok kötü; asker, askere
kurşun sıkıyor. Siz şimdi ona “eşkıya” diyebilirsiniz, dün o askerdi, dün o
komutandı ama bugün eşkıya. Adliye paramparça olmuş, bürokraside gerçekten on
binlerce tasfiye söz konusu. Yargıda güveneceğimiz mercinin neresi olduğunu
bilmiyoruz. 
(Mikrofon otomatik cihaz tarafından kapatıldı)
CELAL
DOĞAN (Devamla) - Kim kendisini nereye emanet edeceğini bilmiyor. Bu geldiğimiz
noktada bir restorasyon dönemine geçilecektir yani cumhuriyeti yeniden inşa
eder gibi sıfırdan kuracaksınız.
BAŞKAN
– Tamamlayın Sayın Doğan. 
CELAL
DOĞAN (Devamla) – Tamamlayayım Sayın Başkan.
Yeniden
inşa edilen cumhuriyetin 1921 felsefesine uygun olması gerekir yani
Türkiye’deki bütün kesimlerin, bütün halkların ve bütün katmanların birlikte
paylaştığı çağdaş bir anayasa için söylüyorum. 
Bir
cümle şunu söyleyeceğim: Gazi Meclisin bize eseri bir cumhuriyet ve bir
devlettir. Bu Gazi Meclis çok güzel direndi, saygıyla karşılıyorum, önünde
şapka çıkartıyorum ama gerçek bir sivil demokrasiye bizi ulaştıracak bir
anayasa yapmazsa sadece anılarda kalır.
Saygılar
sunuyorum. (HDP sıralarından alkışlar)
BAŞKAN
– Teşekkür ediyorum Sayın Doğan.
Böylece
Meclis araştırması önergeleri üzerindeki görüşmeler tamamlanmıştır.
Şimdi
Meclis araştırması açılıp açılmaması hususunu oylarınıza sunacağım.
Meclis
araştırması açılmasını kabul edenler… Kabul etmeyenler… Oy birliğiyle kabul
edilmiştir.
Allah
hayırlı, mübarek eylesin; millî irade için, demokrasi için önemli bir araştırma
komisyonu kurulacak.
İDRİS
BALUKEN (Diyarbakır) – Sayın Başkan…
BAŞKAN
– Bir saniye, oylamaları bitireyim, söz vereceğim.
Meclis
araştırmasını yapacak komisyonun 15 üyeden kurulmasını oylarınıza sunuyorum:
Kabul edenler… Kabul etmeyenler… Kabul edilmiştir.
Komisyonun
çalışma süresinin başkan, başkan vekili, sözcü ve kâtip üyenin seçimi
tarihinden başlamak üzere üç ay olmasını oylarınıza sunuyorum: Kabul edenler…
Kabul etmeyenler… Kabul edilmiştir. 
Komisyonun
gerektiğinde Ankara dışında da çalışabilmesi hususunu oylarınıza sunuyorum:
Kabul edenler… Kabul etmeyenler… Kabul edilmiştir. 
Sayın
Baluken, buyurun.
V.- AÇIKLAMALAR (Devam)
23.- Diyarbakır Milletvekili İdris
Baluken’in, her siyasi partiden eşit temsiliyetle yürütülecek bir çalışmanın
tekrar darbe ayıbını yaşamamak açısından son derece önemli olacağına ilişkin
açıklaması
İDRİS
BALUKEN (Diyarbakır) – Teşekkür ediyorum Sayın Başkan.
Çok
önemli bir çalışmaya bugün Meclis imza attı. Eminiz ki 15 Temmuz darbe
girişiminden sonra Meclisin ortaya koyduğu tavır ne kadar tarihîyse bugün bu
komisyonun kurulması da o düzeyde tarihî olarak gelecek nesiller tarafından da
değerlendirilecektir. 
Ancak,
burada özellikle bir hatırlatmayı tekrar ifade etmekte sonsuz bir yarar
görüyorum. Bu komisyon, dediğim çerçevede tarihî bir işlev görecek ve özel bir
çalışma alanıyla belki de ülkemizin demokratik geleceğine büyük bir katkı
sunacak bir komisyon. O nedenle klasik bir komisyonun işleyişini veya
teşekkülünü aşmak durumundadır diye düşünüyoruz. Yani İç Tüzük’e göre
oluşturulan araştırma komisyonlarının nasıl teşekkül ettiği daha önceki
Parlamento teamüllerinde ve İç Tüzük kurallarında ifade edilmiştir. Ancak, bu
komisyon, bahsettiğim tarihî misyondan dolayı, her siyasi partiden eşit üye
katılımının olduğu, kendi yöntem, metodoloji ve çalışma takvimini özgün olarak
ortaya koyabileceği bir çalışmayı esas almalıdır diye düşünüyorum.
(Mikrofon
otomatik cihaz tarafından kapatıldı) 
BAŞKAN
– Teşekkür ediyorum.
İDRİS
BALUKEN (Diyarbakır) – Bağlıyorum, bitiriyorum Sayın Başkan.
BAŞKAN
– Bitirelim lütfen.
İDRİS
BALUKEN (Diyarbakır) – Bu konuda özellikle iktidar partisine önemli bir görev
ve sorumluluk düşüyor. Her siyasi partiden eşit temsiliyetle yürütülecek bir
çalışma, tekrar darbe ayıbını yaşamamamız açısından son derece önemli olacaktır
diye düşünüyorum. 
Teşekkür
ederim.
BAŞKAN
– Teşekkür ediyorum. 
III.- OTURUM BAŞKANLARININ KONUŞMALARI
(Devam)
3.- Oturum Başkanı TBMM Başkan Vekili Ahmet
Aydın’ın, kurulmasına karar verilen araştırma komisyonunun demokrasi ve millî
irade için son derece önemli olduğuna ilişkin konuşması
BAŞKAN
– Evet, sayın milletvekilleri, hakikaten demokrasimiz için, millî irademiz için
son derece önemli bir araştırma komisyonu kuruluyor. Ben şimdiden, emek veren
tüm siyasi partilere, çalışacak olan tüm görevlilere, milletvekillerine çok çok
teşekkür ediyorum. Hayırlı, uğurlu olsun diyorum. 
Böylece,
alınan karar gereğince, gündemin “Kanun Tasarı ve Teklifleri ile Komisyonlardan
Gelen Diğer İşler” kısmına geçiyoruz. 
1’inci
sırada yer alan, Uluslararası İşgücü Kanunu Tasarısı ve Sağlık, Aile, Çalışma
ve Sosyal İşler Komisyonu Raporu’nun görüşmelerine kaldığımız yerden devam
edeceğiz.
IX.- KANUN TASARI VE TEKLİFLERİ İLE
KOMİSYONLARDAN GELEN DİĞER İŞLER
A) Kanun Tasarı ve Teklifleri
1.- Uluslararası İşgücü Kanunu Tasarısı
(1/727) ve Sağlık, Aile, Çalışma ve Sosyal İşler Komisyonu Raporu (S. Sayısı:
403)
BAŞKAN
– Komisyon? Yok.
Ertelenmiştir.

2’nci
sırada yer alan, 130 sıra sayılı Türkiye Cumhuriyeti
Hükümeti ile Karadağ Hükümeti Arasında Konsolosluk Anlaşmasının Onaylanmasının
Uygun Bulunduğuna Dair Kanun Tasarısı ve Dışişleri Komisyonu Raporu’nun
görüşmelerine başlayacağız. 
2.- Türkiye Cumhuriyeti Hükümeti ile
Karadağ Hükümeti Arasında Konsolosluk Anlaşmasının Onaylanmasının Uygun
Bulunduğuna Dair Kanun Tasarısı (1/491) ve Dışişleri Komisyonu Raporu (S.
Sayısı: 130)
BAŞKAN
– Komisyon? Yok.
Ertelenmiştir.

Bundan
sonra da komisyonların bulunamayacağı anlaşıldığından, kanun tasarı ve
teklifleri ile komisyonlardan gelen diğer işleri sırasıyla görüşmek için 27
Temmuz 2016 Çarşamba günü saat 14.00’te toplanmak üzere birleşimi kapatıyorum,
hayırlı akşamlar diliyorum.
Kapanma Saati: 19.08



